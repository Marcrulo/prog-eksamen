Grundlovsforhør i Retten i Aarhus
Østjyllands Politi fremstiller tirsdag kl. 11.00 i Retten i Aarhus to mænd på 29 og 31 år, der sigtes for to indbrud i villaer. Det ene indbrud er begået i Skoleparken i Beder i tidsrummet fra tirsdag den 25. februar kl. 23.00 til natten til onsdag den 26. februar kl. 01.44. Det andet indbrud er begået på Hybenvænget i Hørning i tidsrummet fra lørdag den 22. februar kl. 11.50 og søndag den 23. februar kl. 11.50. 
De to mænd blev anholdt natten til onsdag kl. 01.47 i en bil på Stenvej i Højbjerg i forbindelse med en rutinekontrol. Betjentene tog kontakt til den 31-årige fører af bilen, der virkede påvirket, og bad ham fremvise et kørekort. Det viste sig, at han var frakendt førerretten, hvilket han blev sigtet for. På bilens passagersæde sad den 29-årige mand, der også virkede påvirket, og på bilens bagsæde lå to lamper, hvor ledningerne var klippet over, samt en skuffe med sølvtøj og nogle smykkeæsker. Da betjentene var overbeviste om, at der var tale om tyvekoster, blev de to mænd begge sigtet for indbrud fra ukendt sted, og bilen blev ransaget. 
Under ransagningen blev der, udover koster i form af sølvtøj, smykker, mønter, lamper og designergenstande, fundet diverse indbrudsværktøj, handsker og maskering samt flere bilnøgler, en klump hash og en hobbykniv. Den 29-årige mand oplyste, at både hash og hobbykniv tilhørte ham, og han blev derfor sigtet for narkobesiddelse og for overtrædelse af knivloven. Begge mænd blev anholdt og kørt til politigården i Aarhus, hvor den 31-årig mand, der havde kørt bilen, fik taget en narkometertest, der viste sig at være positiv. Han blev derfor også sigtet for narkokørsel. 
Senere på natten kørte en patrulje ud til den 31-åriges bopæl i Højbjerg for at lave en ransagning. Her blev der fundet noget hash, som han blev sigtet for at besidde, og en del kontanter. Betjentene kontaktede SKAT, der kunne oplyse, at den 31-årige havde en større gæld til det offentlige, og størstedelen af de fundne penge blev derfor inddraget. I lejligheden blev der også fundet smykker, designerstole og diverse andre effekter, der formentlig stammer fra indbrud. 
Efterfølgende tog betjentene kontakt til den 44-årige kvinde, der står som ejer af den bil, som de to mænd blev standset i. Hun blev sigtet for at overlade føringen til en person, der er frakendt førerretten. 
Natten igennem har politiet arbejdet med at finde frem til, hvor tyvekosterne stammer fra, og det viser sig, at de er stjålet fra to indbrud begået i henholdsvis Beder i nat og i Hørning i weekenden.
**
Den mobile politistation besøger Risskov
Østjyllands Politis mobile politistation kommer tirsdag på besøg i Risskov. Den mobile politistation kommer efter planen til Rema1000 på Nordre Strandvej mellem kl. 14 og 18, hvor betjentene Anne og Per står klar til at tage en snak med alle interesserede.
**
Blev tilbudt slik af ukendt mand
Tirsdag kl. 13.40 var en 9-årig pige på vej hjem fra skole i Hammel, da hun på stisystemet bagved skolen blev kontaktet af en mand, der kom ud på stien fra Rolighedsvej. Manden spurgte ifølge pigen, om hun ville have noget slik, men pigen sagde nej og kørte videre på sit løbehjul. Manden fulgte ifølge pigens forklaring efter hende, og hun satte farten op på vej ned af bakken og kørte fra ham. 
Manden beskrives som:
Dansker af udseende
Ca. 18-20 år gammel
Ca. 175 cm høj
Talte dansk
Var iført en sort hue med ombøjet kant, blå og grønternet skjorteagtig overdel og blå cowboybukser
Medbragte en sort plasticpose der så tung ud
Østjyllands Politi vil gerne have kontakt med manden for at få afklaret, hvad hans hensigt var. Politiet kan kontaktes på telefon 114.  
**
Ringet op af fremmed mand
Tirsdag kl. 19.30 blev en 92-årig kvinde fra Højbjerg ringet op af en ukendt mand, der spurgte hende, om hun for 27 minutter siden havde forsøgt at overføre et beløb til en fremmed bankkonto. Dette afviste kvinden, og hun opfordrede i stedet manden til at kontakte politiet, hvortil manden svarede ”hvad skal jeg ringe til politiet om?” Da kvinden efterfølgende oplyste manden om, at hun hverken havde NEMID eller netbank afbrød han forbindelsen.
**
Færdsel
Tirsdag kl. 06.10 skete der et færdselsuheld på Randersvej i Termestrup ved Mørke. En ukendt lastbilchauffør tabte nogle store stykker flamingo fra sit lad, hvorefter de ramte en modkørende bil, der blev ført af en 59-årig kvinde. Der skete kun mindre materiel skade på kvindes bil. 
Tirsdag kl. 12.10 blev en 25-årig mandlig bilist anholdt og sigtet for narkokørsel, da han blev standset af en patrulje på Grenstenvej i Stevnstrup, Langå. 
Tirsdag kl. 13.16 skete der et færdselsuheld i krydset Åby Ringvej/Jernaldervej i Aarhus V, hvor to biler, ført af en 18-årig mand og en 47-årig kvinde, stødte sammen. Der skete betydelig materiel skade ved sammenstødet, og den 47-årige kvinde blev kørt til tjek på skadestuen, men slap umiddelbart uskadt fra uheldet. 
Tirsdag kl. 23.43 blev en 53-årig mandlig bilist anholdt og sigtet for spirituskørsel, da han blev standset af en patrulje på Olof Palmes Allé i Aarhus N. 
Natten til onsdag kl. 01.47 blev en 31-årig mandlig bilist anholdt og sigtet for spirituskørsel, da han blev standset af en patrulje på Stenvej i Højbjerg. 
**
Indbrud
Der er det seneste døgn anmeldt seks indbrud i privat beboelse i Østjyllands politikreds
På Sønder Alle i Hammel begået mellem søndag den 23/2 kl. 14.00 og tirsdag den 25/2 kl. 07.15
På Egevej i Langå begået mellem mandag den 24/2 kl. 15.00 og tirsdag den 25/2 kl. 10.45
På Sønder Alle i Hammel begået mellem søndag den 23/2 kl. 13.00 og tirsdag den 25/2 kl. 15.30
I Elstedhøj i Lystrup begået tirsdag den 25/2 mellem kl. 08.20 og kl. 17.50
På Engskovbakken i Skødstrup begået tirsdag den 25/2 mellem kl. 14.30 og kl. 21.40
På Kildegade i Odder begået tirsdag kl. 23.46
