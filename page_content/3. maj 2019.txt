Ur stjålet fra jakkelomme, Frederiksværk
Mellem klokken 10.00 og 10.30 fik en 80-årig mand stjålet sit ur fra sin jakke, som hang på en knage i omklædningsrummet i aktivitetscentret Paraplyen på Hermannsgade.

 
Indbrud i forretning, Nærum
Mellem onsdag klokken 17.30 og torsdag klokken 9.50 var der indbrud i Flügger Farver på Nærum Hovedgade. Hoveddøren var brudt op med koben, og fra butikken blev en computer og en tablet stjålet.

 
Raket ramte tog, Gentofte
Klokken 10.43 indløb der anmeldelse om, at to drenge med en raket ramte et s-tog, som var på vej mod Hundige ved Jægersborg Station. Der kom ved kontakten med toget misfarvning på toget.

De to drenge beskrives begge som: mellemøstlige af udseende, 15-16 år, ca. 175 cm, spinkle af bygning, brune i huden og med brunt kort hår. Iført mørkt tøj.

 
Mistænkelig kuffert, Hellerup
På Tuborg Havnevej blev der klokken 12.09 fundet en sort kuffert liggende på gaden. En patrulje kørte til stedet for at undersøge kufferten nærmere, og det viste sig, at der var tale om en tom kuffert, som efterfølgende blev smidt ud.

 
Brand, Frederiksværk
Der indløb anmeldelse om brand i et sommerhus på Pilevangsvej. Politi og brandvæsen ankom til stedet, og slukning af branden blev iværksat. Ingen kom til skade ved branden. Brandårsagen er på nuværende tidspunkt ikke kendt.

 
Brud på gasledning, Kgs. Lyngby
På Hollandsvej skete der klokken 14.20 brud på en gasledning. Politi og brandvæsen kørte til stedet, hvor der i første omgang blev lukket af for trafikken, indtil røret kunne lukkes af af personale fra gasselskabet. Herefter blev afspærringen fjernet igen. 
 
Færdselsuheld, Allerød
Klokken 14.38 skete der et færdselsuheld i rundkørslen ved Kirkeltevej og Københavnsvej, da part 1, en 63-årig mand fra Allerød, kørte ud fra sin ubetingede vigepligt i rundkørslen og påkørte part 2, en 19-årig mand fra Birkerød. En ambulance blev sendt til stedet, men der var ikke umiddelbart sket personskade ved uheldet. Den 63-årige mand blev efterfølgende sigtet for ikke at have overholdt sin vigepligt.
 
Butikstyveri, Gilleleje
To mænd blev klokken 14.56 tilbageholdt i Netto på Vesterbrogade, idet de havde stjålet varer fra butikken. En patrulje kørte til stedet, hvor de to mænd, en 38-årig fra Helsinge og en 17-årig uden kendt adresse, blev anholdt og sigtet for butikstyveri. De fremstilles i grundlovsforhøre ved Retten i Helsingør klokken 13.00.

 
Tricktyveri, Helsingør
Klokken 17.30 ringede en kvinde på hos en 92-årig mandlig beboer på Gl. Hellebækvej og udgav sig for at være fra hjemmeplejen. Manden lukkede hende ind, hvor hun bad ham om at sætte sig i en stol, mens hun ville hente sin taske. Da der var gået nogle minutter, uden at kvinden var kommet tilbage, fattede manden mistanke og opdagede, at der var stjålet en pung og kontanter fra boligen.

Kvinden beskrives som: ca. 170 cm og med mørkt hår. Iført mørkt tøj. Talte dansk med accent. 

 
Hasarderet kørsel førte til trussel, Stenløse
Klokken 22.00 kom en 58-årig kvindelig bilist kørende af Frederikssundsvej mod Stenløse, da hun blev overhalet af en mørk bil, som kørte hasarderet. Da bilen passerede kvinden, dyttede hun ad føreren, som bremsede ned, så de to biler kom op på siden af hinanden. Her rullede passageren på højre forsæde vinduet ned og stak et skydevåben ud af vinduet, som han pegede mod kvinden. Herefter kørte bilen fra stedet.

Bilen beskrives som en mørk Audi- eller Mercedes-lignende bil. Der sad fire personer i bilen.
De beskrives som: iført mørkt tøj, og føreren havde en sort hætte på.

 
Uro og uorden, Holte
Der indløb anmeldelse klokken 22.10 om, at en gruppe på 10-12 unge i alderen 20-25 år opførte sig højrøstede på Holte Station og skubbede til et holdende tog, så det gyngede, hvorefter de hoppede ned på skinnerne. En patrulje kørte til stedet, hvor gruppen dog ikke længere var at finde, men ifølge et vidne havde de knust ruder på stationen, inden de havde taget toget mod København.

 
Brand, Liseleje
Klokken 00.37 indløb der anmeldelse om brand på Hellebakkevej. Politi og brandvæsen kørte til stedet, hvor det kunne konstateres, at der formentlig var sket kortslutning eller overophedning i et varmetæppe, som derved havde antændt en madras. Der var dog ikke gået ild i andet end madrassen, og brandvæsenet fjernede derfor madrassen fra huset og ventilerede, idet der var en del røgudvikling på stedet. Ingen kom til skade ved branden.

 
Færdselsuheld, Hørsholm
På Helsingørmotorvejen ved afkørsel 10 i nordgående retning skete der klokken 02.57 et færdselsuheld, da part 1, en 19-årig mand fra Nivå, påkørte autoværnet ved afkørslen. Herefter påkørte part 2, en 33-årig mand fra Hvidovre, part 1’s havarerede bil og autodele derfra. Motorvejen blev ved efterfølgende afspærret, mens oprydningsarbejdet pågik. Der skete ved uheldet umiddelbart ingen personskade.

 
Spirituskørsel, Ølstykke
Klokken 05.11 blev der modtaget anmeldelse om, at en kvindelig bilist kørte meget slingrende på Svestrupvej. En patrulje kørte til stedet, hvor de fik kontakt til bilisten, en 58-årig kvinde fra Roskilde. Et alkometer viste, at hun havde kørt bil under påvirkning af alkohol over det tilladte, og hun blev derfor anholdt og sigtet for spirituskørsel. En blodprøve skal nu fastlægge den eksakte promille.  
 
Indbrud anmeldt den 2. - 3. maj 2019 i Nordsjællands politikreds
