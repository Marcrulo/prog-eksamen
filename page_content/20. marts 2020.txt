Forsøg på opbrud af dør ind til hospitalsafdeling, Hillerød
Mellem onsdag klokken 16.00 og torsdag klokken 08.00 blev en dør ind til en afdeling på Hillerød Hospital forsøgt opbrudt. På afdelingen opbevares værnemidler, og det kan ikke udelukkes, at indbrudsforsøget har været med disse for øje.
 
Butikstyveri, Charlottenlund
Klokken 13.36 stjal en mand tre t-shirts og to langærmede trøjer fra en forretning på Ordrupvej. Han løb derefter fra stedet, men blev pågrebet på en nærliggende vej. En patrulje kørte til stedet, hvor de anholdt og sigtede manden, en 33-årig fra området, for butikstyveri.
 
Færdselsuheld, Helsingør
Klokken 13.39 skete der et færdselsuheld, da part 1, en 32-årig mandlig bilist fra Ølstykke, kørte i vestlig retning ad en grussti mellem Skindersøvej og Ørsholtvej. Herfra skulle han krydse Ørsholtvej i vestlig retning og påkørte part 2, en 40-årig mandlig cyklist fra Frederiksberg, som kørte i nordlig retning.

Ved uheldet kom cyklisten til skade med sin arm og blev derfor kørt med ambulance til hospitalet.

Bilisten blev efterfølgende sigtet for ikke at overholde sin vigepligt.
 
Mand henvendte sig til 15-årig, Hellebæk
Klokken 14.09 blev det anmeldt, at en mand lige omkring midnat på Bøssemagergade havde henvendt sig til en 15-årig ung mand fra lokalområdet. Her havde han sagt til den unge mand, at der var tale om et røveri. Inden manden nåede at sige mere, var den 15-årige løbet fra stedet.

Manden beskrives som: 19-22 år, 190-200 cm, almindelig af bygning. Muligvis kørende i en sølvgrå personbil.
 
Vold, Birkerød
Ifølge en anmeldelse, som indløb klokken 14.18, var en 64-årig kvinde fra Birkerød tirsdag klokken 08.30 ude at lufte sin hund på Sjælsøstien, da en mand begyndte at råbe efter hende. Han fulgte efter hende i sin bil, steg ud og tog kvindens hund, som han satte ind på bagsædet af bilen. Herefter forsøgte han at køre fra stedet, men kvinden fik fat i bagdøren for at lukke hunden ud igen, og manden steg igen ud af bilen og skubbede hende hårdt i brystet, så kvinden faldt omkuld. 

På baggrund af vidneforklaringer var det muligt at udfinde den formodede gerningsmand, en 51-årig fra Birkerød, og han blev derfor sigtet for forholdet.
 
Brand i brændestak, Frederikssund
Mellem onsdag klokken 22.00 og torsdag klokken 14.40 blev der sat ild til en brændestak, som stod på Rugvænget. Der var sat en flaske med avispapir ind i brændestakken, som var blevet antændt. 
 
Uro og uorden, Klampenborg
Klokken 16.25 blev det anmeldt, at en mand gik rundt på stranden nær Cirkle K, hvor han sparkede efter de andre mennesker i nærheden. En patrulje kørte til stedet, hvor de fik kontakt til en 33-årig mand uden kendt adresse, som de bortviste fra stedet.
 
Indbrud i børnehus, Værløse
Mellem onsdag klokken 21.00 og torsdag klokken 16.50 blev døren ind til Børnehuset Bøgely Hareskov opbrudt. Umiddelbart blev intet stjålet ved indbruddet.
 
Blufærdighedskrænkelse, Værløse
Klokken 17.51 løb en mand forbi en 48-årig kvinde fra Værløse på Kollekollevej. Da kvinden kort efter gik rundt om et hushjørne, stod manden foran hende og blottede sig for hende. Kvinden skyndte sig videre, men så kort efter manden endnu en gang, inden hun nåede hjem.

Manden beskrives som: 25-30 år, 180-185 cm, almindelig af bygning med sort hår og sort fuldskæg. Talte dansk og var iført sort løbetøj med røde striber.
 
Hærværk, Frederikssund
Ifølge en anmeldelse, som indløb klokken 18.21, blev flere ruder ind til en bolig på Apholm omkring klokken 13 knust. Der blev også lagt en bunke reklamer op ad en væg, som var forsøgt antændt.
 
Brand ved vikingeboplads, Frederikssund
Klokken 20.10 indløb der anmeldelse om brand i en bygning på Vikingebopladsen på Kalvøvej. Politi og brandvæsen kørte til stedet, hvor slukningsarbejdet blev igangsat. Stedet er blevet afspærret, og Kriminalteknisk Støtte skal nu undersøge årsagen til branden.
 
Brand i bil, Hundested
På Høje Tøpholm kørte en personbil klokken 00.43 ind i en parkeringsbås mellem to andre parkerede biler. Her kom der gnister ud under bilen fra det ene forhjul, og føreren af bilen, en 25-årig mand fra området, steg ud og løb fra stedet. Kort efter udbrød der brand i bilen, som spredte sig til tre andre biler. Patruljer kørte til stedet, hvor branden blev slukket. De to af køretøjerne udbrændte, mens to andre fik mindre skader. 

Nordsjællands Politi arbejder ud fra en formodning om, at branden skyldes kørsel med et punkteret dæk.
 
Forhindringer på kørebanen, Espergærde
Klokken 03.39 indløb der anmeldelse om, at der på kørebanen fra stationen til Kofod Ankers Vej var blevet opsat kegler, indkøbsvogne og andre genstande, hvilket var til fare for trafikken. En patrulje kørte dertil og fjernede efter en rundering i store dele af Espergærde en del genstande fra vejene.
 
Indbrud i supermarked, Jægerspris
Klokken 06.18 blev det anmeldt, at der klokken 05.50 havde været indbrud i Daglig Brugsen Dalby på Solbakkevej. Gerningsmanden kom ind gennem en lagerdør og havde derudover smadret tre andre døre i butikken. Fra stedet blev der stjålet pengeskuffer til kasserne samt tobak.
 
Indbrud i container, Allerød
Mellem torsdag klokken 15.30 og fredag klokken 06.30 blev døren til en container på en byggeplads på Lyngevej opbrudt med et koben. Fra stedet blev der stjålet værktøj.
 
Indbrud i sportshal, Helsinge

Mellem onsdag klokken 12.00 og fredag klokken 06.45 var der indbrud i Ramløsehallen på Kirsebærvej, da en rude blev knust ind til sportscafeen. På tidspunktet fro døgnrapportens udgivelse er der intet overblik over eventuelle stjålne genstande.
 

Der er ikke modtaget anmeldelser om indbrud i privat beboelse i villaer og lignende, lejligheder samt landejendomme i Nordsjællands politikreds fra den 19. marts 2020 klokken 07.00 til den 20. marts 2020 klokken 07.00.
