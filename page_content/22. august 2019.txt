Dæk piftet
Kgs. Lyngby: To dæk på en Volkswagen Golf er mellem klokken 02.00 og 09.30 onsdag blevet piftet, mens bilen holdt parkeret på Højløkken.

Mistænkelige mænd i indkørsel
Helsingør: To mænd vakte onsdag formiddag mistanke, da de befandt sig i en indkørsel med en knallert. Da en nabo fik øje på dem og spurgte, hvad de lavede, forklarede de to, at deres knallert var gået i stykker. Den var dog ikke mere i stykker, end at de to mænd efterfølgende kunne køre fra stedet. Mændene beskrives som: A: 22-30 år, mellemøstlig af udseende, 180-185 cm, slank af bygning, sort fuldskæg, iført hvid kasket m. sort skygge og lyst tøj. B. Mand, 22-30, mellemøstlig af udseende, mørkblond kort hår, iført blå termojakke med grå ærmer, hætte, grå jeans, sorte sko. De medbragte en mørk knallert. 

Rude knust
Kgs. Lyngby: En rude til Salon KBH er mellem tirsdag klokken 18.00 og onsdag klokken 08.00 blevet knust med en sten.

Nøgler og kontanter stjålet
Græsted: En mand brød onsdag aften klokken 18.05 ind på et kontor på Skovsminde Omsorgscenter og stjal nøgler og kontanter fra et skab. Manden skaffede sig adgang ved at bryde en dør op og beskrives som dansk af udseende, 40-45 år, 175-180 cm høj, spinkel af kropsbygning, hvid i huden, lyst kort tjavset hår, han bar briller og var iført lyse shorts og lys bluse, og han medbragte en mørk jakke og en stribet sort/hvid taske. 

Mænd brød ind i fritidshus
Frederiksværk: Tre mænd brød onsdag mellem klokken 06.10 og klokken 19.20 ind i et fritidshus på Valmuehøjen, hvor de stjal en vielsesring. De tre beskrives således: A: Rumænsk af udseende, ca. 170-175 cm høj, iført sort tøj. B: Rumænsk af udseende, ca. 170-175cm høj, iført sort tøj. C: Rumænsk af udseende, ca. 170-175cm høj, iført sort tøj med røde striber ned af buksebenet og blå sko med hvide såler. De kørte i en sort kassevogn af mærket Peugeot. 
  
Narkobilist standset
Helsinge: En 20-årig mand fra Køge blev onsdag klokken 22.00 standset, da han kom kørende ad Kildevej. Her viste en narkometertest, at han var påvirket af kokain. 
 
Indbrud anmeldt til Nordsjællands Politi 21. - 22. august 2019
