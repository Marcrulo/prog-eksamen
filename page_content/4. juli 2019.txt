Tyveri fra personbil, Holte
Mellem klokken 07.32 og 08.31 blev forreste venstre siderude på en personbil, som holdt på parkeringspladsen ved Holte Stationsvej, knust. Fra bilen blev der stjålet to tasker med indhold.


Større naturbrand, Smørum
Der indløb anmeldelse klokken 12.27 om, at der var udbrudt brand ved Hove Møllegård. Politi og brandvæsen kørte til stedet for at slukke branden, som forårsagede megen røg. Ilden havde fat i halmballer og mødding, men det blev vurderet, at der ikke var yderligere fare for spredning. Borgerne blev henvist til at gå inden døre samt lukke vinduer og døre. Derudover blev flere veje spærret af, idet Hove by var ramt af røgen. 

Slukningsarbejdet er stadig i gang, og der henvises til brandvæsenet for yderligere information om dette.


Brand, Hillerød
På Orion på Københavnsvej var der klokken 13.38 røgudvikling på 1. sal. Da politi og brandvæsen ankom til stedet, var beboerne ved at blive evakueret. Brandvæsenet fik hurtigt kontrol over røgudviklingen, og der var ingen meldinger om tilskadekomst eller skader på ejendommen. Årsagen til røgen er på nuværende tidspunkt ukendt.


Kørsel uden førerret, Hillerød
En 24-årig mandlig bilist fra Tappernøje blev klokken 14.30 standset fa en patrulje på Overdrevsvejen i krydset ved Københavnsvej. Han kunne ikke fremvise et gyldigt kørekort, da han ikke havde erhvervet sig et sådant, og han blev derfor sigtet for kørsel uden førerret.


Mistænkeligt forhold, Rungsted Kyst
Klokken 15.23 indløb der anmeldelse om, at der kort forinden samt flere dage tidligere gik tre personer rundt på Bolbrohøj, hvor de udviste mistænkelig opførsel ved at gå ind og kigge nærmere på flere forskellige boliger på vejen.

De tre personer beskrives som:
A: Mand, 20-30 år, ca. 180 cm, almindelig af bygning, mørk i huden. Iført joggingtøj.
B: mand, 20-30 år, ca. 180 cm, kraftig af bygning, mørk i huden. Iført joggingtøj.
C: mand, ca. 180 cm, almindelig af bygning, mørk hår og mørk i huden. Iført løst tøj.


Indbrud i lejlighed, Helsingør
Klokken 18.07 anmeldte en 74-årig mand, at der klokken 15.00 var kommet fem personer ind i hans lejlighed på Strandgade. De fem personer kom ind gennem en uaflåst dør og stillede sig ind i stuen. Den 74-årige beboer råbte højt af dem for at få dem til at gå, og efter ca. fem minutter forsvandt de fra stedet. Umiddelbart blev intet stjålet.

Personerne beskrives som:
A: mand, ca. 40 år, østeuropæisk af udseende.
B: kvinde, østeuropæisk af udseende.
C: kvinde, østeuropæisk af udseende.
D: mand, ung, østeuropæisk af udseende.
E: kvinde, ung, østeuropæisk af udseende.


Forsøg på indbrud, Frederikssund
På Byhøjen forsøgte en ung mand klokken 18.30 at klippe låsen op til et skur. Ejeren så dog dette og løb ud til ham, hvor den unge mand forklarede, at han var ved at afprøve sit værktøj. Herefter forsvandt han fra stedet. En patrulje kørte til området, men den unge mand var ikke at finde.

Han beskrives som: dansk af udseende, 13-14 år, 165-168 cm, almindleig af bygning, hvid i huden og med kort lyst hår. Iført grå hættetrøje, skorts og blå klipklapper. Talte dansk. Medbragte en vogn med reklamer og en tang.


Narkokørsel, Hornbæk
Klokken 18.56 blev en 23-årig mandlig bilist med ukendt adresse standset og kontrolleret på Sauntevej. Her erkendte føreren, at han var påvirket af hash, og han blev derfor taget med til en kontrollerende blodprøve.


Butikstyveri, Hillerød
Klokken 19.31 blev det anmeldt fra personalet i Føtex, at de stod med en butikstyv, der havde forsøgt at stjæle fire læderpunge. En patrulje blev sendt til stedet, hvor en 52-årig mand med ukendt adresse blev sigtet for forholdet.


Narkokørsel, Slangerup
Klokken 21.46 anmeldte en mand fra lokalområdet, at han stod ved en personbil, der holdt på tværs af Slagslundevej. Bag rattet sad en fører og talte usammenhængende, og en patrulje blev derfor sendt til stedet. Patruljen mistænkte manden bag rattet, en 33-årig mand fra Frederiksberg, for at være påvirket af euforiserende stoffer, og bilisten blev derfor taget med til en kontrollerende blodprøve.


Narkokørsel, Hillerød
Klokken 00.50 kørte en varebil med høj hastighed ad Frederiksværksgade og Slotsgade, hvilket tiltrak sig en patruljes opmærksomhed, som dermed fik bragt køretøjet til standsning. Bag rattet sad en 23-årig mand fra Hillerød, som blev kontrolleret. Han fik blandt andet narkometeret til at slå ud for cannabis, hvorfor han blev taget med til en kontrollerende blodprøve. Derudover blev der fundet en mindre mængde hash i køretøjet.


Mistænkeligt forhold, Frederikssund
Klokken 02.34 blev det anmeldt fra en bolig på Gyvelvej, at to unge mænd lyste med lygter ind ad naboens vinduer. De løb formentlig fra stedet, da anmelderen åbnede sin havedør.

En patrulje blev sendt til området, men den efterfølgende rundering resulterede ikke i, at de to unge mænd blev fundet.


Spirituskørsel, Charlottenlund
Klokken 02.55 blev en 24-årig mandlig bilist fra Charlottenlund standset og kontrolleret på Femvejen. Her fik han alkometeret til at slå ud, hvorfor han blev taget med til en kontrollerende blodprøve.
 
Indbrud anmeldt den 3.-4. juli 2019 i Nordsjællands politikreds
