Mand gik ind i villa
Dronningmølle: En mand gik søndag morgen klokken 09.10 ind ad en ulåst dør til en villa på Dr Mølle Strandvej. Her stjal han to tasker og forlod herefter villaen. Han blev dog opdaget af en beboer i huset, som løb efter tyven, der valgte at smide taskerne fra sig. Tyven beskrives som en mand, udenlandsk af udseende, 23-29 år, 170-173 cm høj, spinkel af bygning, brun i huden, dansktalende og iført armygrøn hættejakke.

Ballade var bare et bryllup
Helsingør: En borger anmeldte søndag formiddag klokken 11.28, at omkring 100 mennesker var oppe at slås på Sydvej. Flere patruljer blev sendt til stedet, hvor det viste sig, at der var tale om et bryllup, hvor gommen ifølge traditionen følges på vej med nogle ”kærlige dask”. 

Dæk skåret op
Holte: En Volvo, der holdt parkeret på Elledamsvej, har mellem fredag klokken 15.00 og lørdag klokken 10.00 været udsat for hærværk, hvor en ukendt gerningsmand har skåret flere flænger i dækket.

Stjal is og barbergrej
Kokkedal: En 29-åirg udenlandsk mand blev søndag eftermiddag klokken 13.52 taget for butikstyveri i Føtex på Egevangen. Her blev manden anholdt og sigtet for at have stjålet bukser, barbergrej, øl, is, Jägermeister og batterier.

Forsynede sig med kaffe og chokolade
Allerød: En 32-årig fra Toftlund blev søndag eftermiddag klokken 14.56 sigtet for butikstyveri efter han i Circle K havde drukket en kop kaffe og spist en proteinbar samt to pakker orangestænger, som han efterfølgende ikke betalte for.

Kørte ind i mur
Kgs. Lyngby: En 44-årig mand fra Lyngby kørte søndag eftermiddag klokken 15.38 ind i en mur på Anker Engelunds Vej og måtte efterfølgende til behandling på hospitalet. Manden var påvirket af et lægemiddel, som han ikke var i lovlig besiddelse af, da uheldet skete. 

Røg i køkkenet
Slangerup: Søndag eftermiddag klokken 17.10 blev der anmeldt en brand i et hus i Kongshøjparken. En nabo kunne lugte røg, men ikke se flammer. Det viste sig, at der var tale om noget mad, der var brændt på. Ingen kom til skade ved episoden.

Uro på stationspladsen
Helsingør: Søndag klokken 17.48 anmeldte en forbipasserende, at to grupper med omkring fem personer i hver var ved at komme op at toppes på Stationspladsen. Der var dog ingen, der sloges, da politiet frem. De personer, der var på stedet, blev noteret til sagen, men ingen blev sigtet.

Blev passet op af maskeret mand
Helsingør: En 45-årig kvinde fra Helsingør og hendes mand blev søndag aften klokken 18.35 passet op af en mand, da hun kom gående med sin hund ved småkagefabrikken på Rønnebær Allé. Manden havde en kniv med sig og forsøgte at få de to til at udlevere deres punge, men parrets hund skræmte gerningsmanden så meget, at han opgav sit forehavende. Gerningsmanden beskrives som udenlandsk af udseende, han var iført mørkt tøj, hættetrøje og havde maskering for munden.

Kørte uden kørekort
Nivå: En 36-årig mand fra Helsingør blev klokken 00.13 natten til mandag sigtet for at køre bil, selvom han var frakendt førerretten. Manden blev standset på Islandshøjvej. 
 
Indbrud i privat beboelse anmeldt til Nordsjællands Politi 6. - 9. december 2019
