Brosten kastet gennem dør
Espergærde: Mellem lørdag klokken 16.00 og søndag klokken 09.30 har en eller flere ukendte gerningsmænd kastet to brosten gennem glasset i døren til Café Kaffeblomst.

Ukrudtsbrænder satte ild til hæk
Frederiksværk: En ukrudtsbrænder fik søndag klokken 13.24 fat i en hæk på Ellevej. Et par meter af hækken brændte, der skete dog ikke yderligere skade.

Fik en lussing
Gilleleje: En 74-årig kvinde fra Hellebæk blev søndag eftermiddag sigtet for vold, efter hun gav en 35-årig kvinde fra Gilleleje en lussing. Optrinnet fandt sted på Rådyrvej, hvor den 74-årige forinden havde dyttet af nogle børn, og da den 34-årige gik hen for at drøfte dette, opstod der noget uenighed, hvor den 74-årige slog den 35-årige.

Hærværk mod bil
Slangerup: En Toyota, der holdt parkeret på Mølleengen, er mellem fredag klokken 21.00 og søndag klokken 06.00 blevet udsat for hærværk. Bilen er blevet ridset på taget, kølerhjelmen, døre og forskærme. Hærværket blev anmeldt søndag klokken 16.33.

Butikstyv i Magasin
Kgs. Lyngby: En 25-årig udenlandsk mand blev søndag eftermiddag klokken 17.20 sigtet for butikstyveri, da han havde taget en flaske parfume uden at betale for den i Magasin.

Spritbilist standset
Frederikssund: En 77-årig mand fra Frederikssund blev søndag eftermiddag klokken 17.40 sigtet for spirituskørsel. Manden kom kørende ad Løgismose, da han blev standset af en patrulje, og han blev herefter taget med på skadestuen, hvor han fik taget en blodprøve, som skal fastlægge hans nøjagtige promille.

Flere ramt af kugler fra soft-gun
Fredensborg/Helsingør: Hen over weekenden er flere personer blevet ramt af kugler fra en soft-gun. Den ene episode fandt sted søndag aften klokken 19.20 ved Shell på Helsingørsvej, hvor en 15-årig dreng blev ramt under højre skulderblad. Han så en sort Kia Rio med tonede ruder i forbindelse med, at han blev ramt. Også en 14-årig dreng blev ramt. Det skete søndag aften klokken 19.53 ved Ingo på Kongevejen. Den tredje episode er sket fredag aften klokken 23.35 og anmeldt søndag klokken 20.10. Her blev en 21-årig kvinde ramt af en kugle fra en soft-gun, der blev affyret fra en sort Mercedes, hvor der sad fire-fem personer i alderen 20-25 år.

Ubudne gæster
Stenløse: En beboer på Tokevej fik klokken 05.59 mandag morgen ubudne gæster. Her var en mand og en kvinde gået ind ad en ulåst dør og har stjålet diverse smykker. Beboeren vågnede til lyden af de to personers stemmer og beskriver dem som dansktalende med østeuropæisk accent.
 
Indbrud anmeldt til Nordsjællands Politi 20. - 23. september 2019
