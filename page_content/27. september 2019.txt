Indbrud i kirkes skur, Hillerød
Klokken 09.18 blev det anmeldt fra Alsønderup Kirke, at der imellem onsdag klokken 15.00 og torsdag klokken 07.00 havde været indbrud i et skur tilknyttet kirken, idet en eller flere ukendte gerningsmænd havde brudt døren op. Der var umiddelbart ikke blevet stjålet noget.
 
Bil og cyklist stødte sammen, Stenløse
Klokken 11.17 anmeldte et vidne, at en cyklist netop var stødt sammen med en bil i krydset Klokkekildevej/Gulbjergvej.

Bilen, ført af en 53-årig kvinde fra Frederikssund, trillede ud fra Klokkekildevej mod Gulbjergvej, og i den forbindelse kunne cyklisten, en 65-årig mand fra Bagsværd, der kom cyklende på Gulbjergvej, ikke nå at undvige.

Cyklisten havde lette smerter efter færdselsuheldet, men var umiddelbart ikke kommet alvorligt til skade, mens bilisten muligvis ender med en sigtelse for ikke at have overholdt sin vigepligt.
 
Butikstyveri, Lyngby
Klokken 12.24 anmeldte personalet fra Magasin, at de tilbageholdt en butikstyv, der havde forsøgt at stjæle beklædningsgenstande for knap 7.000 kroner. Da butikstyven var under 18 år gammel, blev en patrulje sendt til stedet, hvor en 17-årig ung kvinde fra lokalområdet blev sigtet for forholdet. 
 
Tyveri fra museum, Lyngby
Klokken 14.22 blev det anmeldt fra Frilandsmuseet, at der tirsdag formiddag var blevet stjålet et væghængt hjortehoved skåret ud i træ.
 
Butikstyveri, Frederikssund
Klokken 15.53 blev to butikstyve opdaget, efter de havde stjålet tøj og smykker til en værdi af cirka 2.700 i butikken Haff i Sillebroen. I forbindelse med dette tyveri kunne det samtidig konstateres, at de også havde stjålet varer i H&M for cirka 400 kroner.

Da de to butikstyve var under 18 år gamle, blev en patrulje sendt til stedet, hvor to 12-årige piger fra lokalområdet blev truffet. Grundet deres alder blev de relevante parter kontaktet efter butikstyveriet.
 
Færdselsuheld, Ølstykke
På Roskildevej skete der klokken 17.06 et færdselsuheld, da to biler ført af henholdsvis en 47-årig kvinde fra Jyllinge og en 37-årig kvinde fra Slangerup kørte sammen. Patruljer kørte til stedet, hvor kun det ene spor var farbart, og politiet regulerede i en periode trafikken, indtil bilerne blev fjernet. 

Der skete  umiddelbart ingen personskade ved uheldet. 
 
Butikstyveri, Kgs. Lyngby
Klokken 17.47 blev det anmeldt, at to butikstyve havde stjålet varer for 5.000 kroner i Magasin. Da de to personer var under 18 år, kørte en patrulje til stedet, hvor en 15-årig pige fra Søborg blev sigtet for butikstyveri. Den anden, en 13-årig dreng fra Sydsjælland, blev grundet hans alder ikke sigtet for forholdet. Da begge formodede butikstyve var under 18 år, blev de relevante parter kontaktet om forholdet.
 
Mistænkeligt forhold, Allerød
Ifølge en anmeldelse, som indløb klokken 20.23, gik to personer rundt i området omkring Vindbygårdsvej, hvor de flere gange gik ind i beboernes haver og kiggede. En patrulje blev sendt til stedet, men de to personer var ikke længere at finde i området.

Selv om de mistænkelige personer ikke blev truffet denne gang, skal der lyde stor ros til anmelderen for at reagere på det mistænkelige forhold, og Nordsjællands Politi opfordrer alle til at kontakte dem, hvis de ser mulige indbrudstyve luske rundt. 
 
Anholdt for forsøg på tyveri fra personbil, Birkerød
Klokken 20.42 indløb der anmeldelse om, at en 54-årig mandlig beboer på Ellebakken netop havde set to personer stå i hans indkørsel, hvor de kiggede på hans bil. Da han havde åbnet hoveddøren, var de to personer løbet hen til en anden bil, som de kørte fra stedet i. Den 54-årige fulgte derfor efter dem i sin egen bil, mens han ringede til politiet. 

Patruljer blev sendt af sted mod Hillerødmotorvejen, hvor både anmelder og de formodede gerningsmænd befandt sig. Ved Borups Alle i København blev køretøjet bragt til standsning i samarbejde med Københavns Politi, og de to personer i bilen, henholdsvis en 26-årig og en 25-årig uden kendte adresser, blev anholdt og sigtet for forsøg på tyveri fra personbil.

Ved en efterfølgende ransagning af de to anholdtes bil blev der fundet flere effekter, som kunne benyttes til at skaffe sig adgang til aflåste biler.
 
Tumult i tog, Helsinge
Klokken 06.10 anmeldte en passager i lokalbanetoget, at der kort forinden var opstået noget tumult mellem to mænd i toget nær Kagerup Station. En patrulje kørte til Gilleleje Station, hvor toget blev standset, og de to mænd, henholdsvis en 18-årig fra Gilleleje og en 21-årig fra Hundested, blev truffet. Ingen af parterne ønskede dog at gøre mere ved sagen, og de gik derfor hver til sit. 
 
Indbrud anmeldt i Nordsjællands politikreds 26.-27. september 2019 følger snarest
