Opdagede fremmed mand i sin bil, Frederikssund
Klokken 07.49 indløb der anmeldelse om, at en 49-årig mand aftenen før omkring klokken 23.30 havde kigget ud af sit vindue på Ellehammervej og opdagede, at der befandt sig en fremmed mand i hans bil. Den 49-årige løb derfor ud til bilen, hvor den fremmede mand var ved at starte den. Da den 49-årige konfronterede ham, flygtede han fra stedet.

Manden beskrives som: 16-18 år, ca. 170 cm, spinkel af bygning. Iført mørk hættetrøje. Medbragte en lille hammer.


Beklagede sig over larm og blev anholdt for at dyrke cannabis, Gentofte
Klokken 07.53 blev det anmeldt, at en mand kort forinden havde hidset sig op over larmen fra en græsslåmaskine, som blev benyttet i en vuggestue på Stolpehøj. En patrulje kørte til stedet, hvor de fik kontakt til en 41-årig mand fra lokalområdet. Han kunne ikke sigtes for noget i forbindelse med ophidselsen over græsslåmaskinen, men patruljen kunne konstatere, at han dyrkede cannabis på sin bopæl, og det blev han derfor anholdt og sigtet for.


Anmeldelse om brand, Værløse
Klokken 11.47 indløb der anmeldelse om, at en brandalarm var gået på Kirke Værløsevej, og at der lugtede brændt. Politi og brandvæsen kørte derfor til stedet, hvor det dog kunne konstateres, at der ikke var ild i noget trods den brændte lugt. Ved en nærmere undersøgelse viste det sig, at den 88-årige beboer havde sat noget over på komfuret og glemt at slukke for det igen, inden han forlod hjemmet.


Færdselsuheld, Gentofte
På Motorring 3 ved Gentofte skete der klokken 13.05 et færdselsuheld, da fire biler kørte sammen. Der skete ved uheldet ikke umiddelbart nogen personskade, men en ambulance kom alligevel til stedet. Da bilerne spærrede for trafikken, blev den i en periode ledt af ved Jægersborgvej.
 
Kørsel uden førerret, Frederikssund
Klokken 16.52 ville en motorcykelbetjent standse en motorcykel på Frederikssundsvej, hvorpå der sad en fører og en passager.  De to stak dog af, da føreren havde standset motorcyklen, og en hundepatrulje blev derfor tilkaldt for at lede efter de to.Efter en gåtur på cirka 1500 meter blev de to personer fundet, og de lod sig anholde uden dramatik. 
De to personer var to mænd på 21 og 23 år fra henholdsvis Køge-egnen og Ishøj, og føreren viste sig ikke at have erhvervet sig retten til at køre motorcykel.

Mændene blev løsladt igen klokken 18.17.

Trusler, Lyngby
Klokken 17.50 blev det anmeldt fra Fitness World på Jernbanepladsen, at der var meget dårlig stemning imellem to gæster.

En patrulje blev sendt til stedet, hvor flere vidner kunne berette, at en mand havde opført sig særdeles truende over for en anden trænende mand, angiveligt fordi sidstnævnte havde afvist at begynde en længere samtale med førstnævnte.

Begge gæster var stadig til stede i fitnesscenteret ved patruljens ankomst, og den truende part, en 28-årig mand fra Lyngby, blev sigtet for forholdet.

Mistænkeligt forhold, Hellerup
Klokken 18.08 anmeldte en 53-årig mand fra Helsingør, at han havde set en genstand, der muligvis var et kanonslag, stå op af en væg på Hellerup Station. 

En patrulje blev sendt til stedet, der var enig i mandens vurdering, hvorfor Ammunitionsrydningstjenesten/EOD blev kontaktet for at fjerne genstanden, der ganske rigtigt viste sig at være et kanonslag eller lignende.

Kørsel uden førerret, Helsinge
Klokken 19.40 blev en 17-årig dreng fra lokalområdet sigtet for at køre bil uden førerret på Østergade ved Gribskov Gymnasium, da et køretøj med drengen bag rattet blev standset og kontrolleret af en patrulje.

Den 17-åriges mor blev i forbindelse med standsningen kontaktet, og hun kom efterfølgende til stedet.

Spiritustkørsel, Jægerspris
Klokken 20.27 blev en 54-årig mandlig bilist fra Jægerspris standset og kontrolleret på Færgelundsvej. Her fik han alkometeret til at slå ud, hvorfor han blev taget med til udtagning af blodprøve, der skal fastslå den eventuelle promille. I bilen befandt sig foruden føreren også tre mindreårige passagerer.

Kørsel uden førerret, Humlebæk
Klokken 20.28 blev en 24-årig mandlig bilist fra Humlebæk standset og kontrolleret på Humlebæk Strandvej. Her viste det sig, at han ikke havde førerret, hvorfor han blev sigtet for forholdet.
 
Kørsel i påvirket tilstand, Nivå
Klokken 20.40 blev en 18-årig mandlig bilist standset og kontrolleret på Nivåvej. Da narkometeret blev fundet frem, slog det ud fra hash, og den 18-årige Hørsholm-borger fik derfor udtaget en blodprøve, der skal fastslå den eventuelle grad af påvirkning.
 
Brandstiftelse, Skodsborg
Klokken 00.39 blev det anmeldt, at der var brand i en bil, som holdt parkeret på en p-plads nær Køromvej. En patrulje blev sendt til stedet, ligesom brandvæsnet også kom til p-pladsen, hvor de fik slukket branden.

Det er Nordsjællands Politis opfattelse, at branden var påsat, og den skal nu efterforskes nærmere.
 
Anmeldelse om forsøg på nummerpladetyveri, Frederiksværk
Klokken 02.17 anmeldte en 29-årig mand, at han netop havde set to mænd forsøge at stjæle nummerplader fra en bil, som holdt parkeret på Torvet. De to mænd flygtede fra stedet i sølvfarvet stationcar. En patrulje blev sendt til området for at lede efter flugtbilen, men den var ikke at finde.

De to mænd beskrives som:
A: ca. 35 år, spinkel af bygning, østeuropæisk af udseende.
B: ca. 35 år, kraftig af bygning, østeuropæisk af udseende.


Indbrud i Netto, Hillerød
Klokken 02.20 var der indbrud i Netto på Hillerødsholms Alle. Tre personer brød hoveddøren op på ukendt vis og trængte ind til kasselinjen, hvor de opbrød møntautomaten og flygtede fra stedet med dens indhold. En patrulje kørte til stedet og kiggede efter de tre personer, som dog ikke var at finde i området.

De tre mænd beskrives som:
A: mand, spinkel af bygning. Iført blå trøje, blå cowboybukser og sorte sneakers,
B: kraftig af bygning, muligvis med hestehale. Iført sort maske, sort og hvid trøje, sorte shorts og mørke kondisko med hvide såler. 
C: mand, almindelig af bygning. Iført sort hætte, sort trøje, grå joggingbukser og sorte kondisko med hvide såler.


Vækket af lyde fra haven, Allerød
På Solsortvang blev en 66-årig kvindelig beboer vækket klokken 02.50, da hun hørte lyde fra sin have. Hun kiggede ud og så en person med en lommelygte i færd med at hoppe over hegnet i haven. En patrulje kørte til stedet, men fandt ikke nogen personer, der kunne sættes i forbindelse med hændelsen. 
 
Indbrud anmeldt i Nordsjællands politikreds den 28.-29. august 2019
