Computere stjålet fra rådhus
Holte: Mellem onsdag klokken 18.30 og torsdag klokken 22.30 er der stjålet computere fra flere kontorer på rådhuset på Øverødvej. Tyven er kommet ind ved at knuse en rude.

Solbriller stjålet fra bil
Rungsted Kyst: Et par solbriller og en servicebog er mellem klokken 18.15 onsdag aften og klokken 07.40 torsdag morgen blevet stjålet fra en Ford, som holdt parkeret på Bukkeballevej.

Stole stjålet fra bil
Rungsted Kyst: Seks designerstole er mellem klokken 18.30 onsdag aften og klokken 06.15 torsdag morgen blevet stjålet fra en ulåst varebil, som stod parkeret på Bolbrovej.

Bil udsat for hærværk
Kgs. Lyngby: En Skoda Fabia, som holdt parkeret på Gammel Bagsværdvej har mellem onsdag klokken 19.00 og torsdag klokken 07.00 været udsat for hærværk, da en ukendt gerningsmand har hoppet på bilens tag og kølerhjelm.

Kylede en flaske shampoo mod rude
Helsingør: En mand tog torsdag formiddag af uvisse årsager en flaske shampoo fra en salgskurv, der stod uden for butik Creme de la Creme i Stengade og kastede den mod butiksruden. Forinden havde manden udvist en truende adfærd over for en medarbejder i forretningen, da hun var ved at tage nogle varer ind i forretningen. Efter episoden forsvandt manden fra stedet på cykel. Manden beskrives som dansk af udseende, 45 år, 165-168 cm, spinkel af bygning, hvid i huden med kort, brunt hår. Han så forhutlet ud, talte dansk, var iført grå eller blåligt tøj og medbragte en grålig cykel.

Kørte uden kørekort
Slangerup: En 15-årig dreng fra Slangerup blev klokken 14.18 standset, da han kom kørende ad Møllebakken. Han blev sigtet for kørsel uden førerret og hans forældre blev underrettet om sagen.

Cyklist og bilist stødte sammen

Frederiksværk: En 49-årig kvinde fra Hillerød blev torsdag eftermiddag klokken 15.18 ramt af en bil, da hun kom cyklende på cykelstien på Hillerødvej. Bilisten, en 67-årig kvinde fra Frederiksværk, drejede til højre for at komme ind på en tankstation, men overså den 49-årige cyklist. Cyklisten blev efterfølgende kørt til behandling på hospitalet.
 
Tricktyve på spil

Kgs. Lyngby: To tricktyve var onsdag aften på spil i Sv. Michelsen Chokolade i Lyngby Storventer. Her foregav de at ville købe noget chokolade, som de ville betale med en 500-kroneseddel. Men under betalingen lykkedes det de to at forvirre ekspedienten så meget, at hun gav dem byttepenge tilbage uden at få betaling for varerne. De to tricktyve forsvandt herefter fra forretningen. De beskrives som A: Kvinde, østeuropæisk af udseende, 40-45 år, 160 cm høj og spinkel af bygning, hvid i huden, rødbrunt, halvlangt hår. Hun var iført sorte bukser, røde sko samt sort vinterjakke med pelskant på hætten. B: Mand, østeuropæisk af udseende, 40-45 år, 170-175 cm høj og kraftig af bygning, hvid i huden med kort, sort hår. Han bar briller og var iført jeans, sort vindjakke og sorte sko. Tricktyveriet blev anmeldt torsdag klokken 15.46.



Maste sig ind i lejlighed
Skodsborg: To personer maste sig torsdag eftermiddag klokken 15.30 ind i en lejlighed i Skodsborgparken, under påskud af, at have ringet på for at låne noget stanniol. Det lykkedes beboeren, en 95-årig kvinde at få smidt de to ud af sin lejlighed og der er, så vidt oplyst, ikke stjålet noget. De to formodede tricktyve beskrives som A: Kvinde, østeuropæisk af udseende, 35-40 år, 160-165 cm høj, kraftig af bygning, hvid i huden, talte dansk med accent, iført mørk jakke og muligvis en hue. B: Mand, østeuropæisk af udseende, 45-50 år, 175-185 cm høj og kraftig af bygning. Talte et fremmed sprog og var iført mørkt tøj og en mørk kasket.
 
I røg og damp
Virum: Torsdag eftermiddag klokken 17.09 kom en anmeldelse om brand i en ejendom på Grønnevej. Der var dog ikke tale om brand, men om noget damp, der steg op fra nogle midlertidige skorstene, der er monteret i forbindelse med en tagrenovering. Senere på aftenen, klokken 21.08, kom endnu en anmeldelse, men også denne gang var der blot tale om damp.
 
Ild i silo
Skibby: Torsdag aften klokken 20.31 var der ild i bunden af en silo ved fjernvarmeanlægget på Egevej. Brandvæsenet fik hurtigt slukket ilden, der efter al sandsynlighed var startet i nogle overskudsslagger.


Tre unge anholdt for tyveriforsøg
Hellerup: Tre unge mænd på henholdsvis 15 år fra København, 16 år fra Hvidovre og 16 år fra Hvidovre blev klokken 03.01 anholdt og sigtet for forsøg på tyveri fra biler. Et vidne så de tre gå rundt og tage i dørene på nogle biler, der holdt parkeret på Henningsens Allé, og kontaktede politiet, som anholdt de tre og tog dem med til afhøring på politigården. 


Narkobilist standset
Vejby: En 19-årig mand fra Græsted blev klokken 03.02 sigtet for køre bil, selvom han var påvirket af euforiserende stoffer. Manden testede positiv for cannabis og kokain på en narkometertest, da han belv standset på Møngevej. Han blev endvidere sigtet for at være i besiddelse af et baseballbat, en peberspray, en kniv samt en mindre mængde kokain. Manden blev taget med på hospitalet for at få taget en blodprøve, som skal fastlægge hans nøjagtige påvirkelsesgrad.
 
Indbrud i privat beboelse anmeldt til Nordsjællands Politi den 16. - 17. januar 2020
