Indbrud på rådhus, Holte
Klokken 08.12 blev det anmeldt, at der imellem onsdag klokken 22.00 og torsdag klokken 08.00 havde været indbrud på Rudersdal Rådhus på Øverødvej. Her havde en eller flere ukendte gerningsmænd kastet brosten igennem et vindue, hvorefter der ved anmelders første øjekast var blevet stjålet 10-15 computere.
 
Tyveri fra lomme, Birkerød
Klokken 09.21 anmeldte en 54-årig kvinde fra Birkerød, at hun onsdag imellem klokken 16.55 og 17.20 i Føtex havde fået stjålet sin pung fra sin lomme indeholdende 250 kroner i kontanter samt diverse ID- og kreditkort. 

Den 54-årige opdagede, at pungen var væk, da hun skulle betale for sine varer ved kasselinjen, og da hun efterfølgende henvendte sig i kiosken for at høre, om nogen havde fundet og indleveret pungen, fik hun den retur, men nogen havde forinden tømt den for dens indhold.

Kvinden havde bemærket, at en anden kvindelig kunde i butikken på et tidspunkt havde stået tæt på hende, og Nordsjællands Politi skal nu blandt andet se på overvågningsvideo fra forretningen for at se, om den nærgående fremmede kvinde stod bag tyveriet.
 
Kørsel i påvirket tilstand, Allerød
Klokken 10.55 blev en civil patrulje overhalet på Hillerødmotorvejen i nordgående retning af en bil, der kørte over den tilladte hastighed, ligesom føreren blinkede med det lange lys for at markere til de forankørende, at de skulle forføje sig, så han kunne passere. Da de forankørende ifølge føreren ikke flyttede sig hurtigt nok, forsøgte føreren at foretage overhalinger i de øvrige vognbaner, hvilket dog ikke lykkedes.

Den civile patruljebil satte efter køretøjet, men da føreren blev opmærksom på, at politiet ville tale med ham, accelererede han yderligere og forsøgte at køre fra patruljebilen. 

Føreren drejede af ved afkørsel 11 Allerød Syd og kørte derefter hasarderet ad Nymøllevej og Sortemosevej, inden patruljen i civil fik udfundet køretøjet og føreren på P-pladsen ved ATP på Sortemosevej.

Da døren til den flygtende bil blev åbnet, lugtede der kraftigt af hash, og føreren, en 23-årig mand fra Farum, blev derfor kørt til udtagning af blodprøve, der skal fastslå, om manden havde sat sig bag rattet i påvirket tilstand.

Foruden en mulig sigtelse for kørsel i påvirket tilstand kan den 23-årige muligvis også se frem til at modtage andre sigtelser for sin kørsel. 


Tyveri fra plejehjem, Allerød

Klokken 11.07 anmeldte personalet fra Plejecenter Engholm, at der i løbet af december måned var blevet stjålet en el-kedel og en mikrobølgeovn fra personalekøkkenet, ligesom der var blevet stjålet 72 ruller toiletpapir og 10 styk stole af mærket Fritz Hansen.
 

Tyveri fra lomme, Helsinge
Klokken 11.23 anmeldte en 78-årig kvinde fra Helsinge, at hun imellem klokken 10.30 og 11.00 i Netto havde fået stjålet sin pung fra sin jakkelomme indeholdende 125 kroner i kontanter samt diverse ID- og kreditkort.

Den 78-årige opdagede, at pungen var væk, da hun skulle betale for sine varer, og efterfølgende kom hun i tanke om, at en person havde stået tæt op af hende samt skubbet hende væk, da de begge havde været nær en køledisk.
Nordsjællands Politi skal nu blandt andet se på overvågningsvideo fra forretningen for at se, om den nærgående person ved køledisken stod bag tyveriet.
 
Tyveri fra byggeplads, Frederikssund
Klokken 12.18 anmeldte nogle medarbejdere fra en byggeplads på Strandvangen, at der mellem onsdag klokken 16.00 og torsdag klokken 06.15 var blevet stjålet værktøj og byggematerialer for omtrent 85.000 kroner.
 
Tyveri fra taske, Dyssegård
Klokken 12.23 anmeldte en 80-årig kvinde fra Dyssegård, at hun havde fået stjålet sin pung dagen forinden i Lidl omkring klokken 13. Den 80-årige havde lagt sin pung indeholdende 250 kroner i kontanter samt diverse ID- og kreditkort på disken, hvilket havde fået en kvindelig kunde til at kommentere, at den 80-årige skulle passe på og nok hellere lægge pungen et sikkert sted, hvorefter hun lagde den i sin taske.Da den 80-årige efterfølgende skulle kontrollere kvitteringen fra det netop overståede indkøb, var pungen væk.
 
Mistænkeligt forhold, Hundested
Klokken 13.56 anmeldte en 31-årig kvinde fra Hundested, at hun 10 minutter forinden havde overrasket en fremmed mistænkelig mand, der havde kigget nysgerrigt ind i en villa på Gøgevænget. Da manden følte sig opdaget, forlod han hastigt stedet.Manden beskrives af anmelder som: Mand, 180 cm høj, iført stor sort jakke, sort hue, grå handsker.
 
Forsøg på bedrageri, Frederikssund
Klokken 14.18 anmeldte en datter på vegne af sin 71-årige mor fra Frederikssund, at moderen netop var blevet ringet op af en dansktalende mand, der påstod, at han var fra politiet, og at den 71-åriges bankkonto var blevet hacket. Manden i telefonen påstod desuden, at der snarest ville ankomme to betjente for at afhøre den 71-årige, men at de ville parkere politibilen et stykke fra kvindens hjem, så hun behøvede ikke undre sig over, at hun ikke kunne se en politibil.

Klokken 14.35 anmeldte endnu en datter et lignende forhold på vegne af sin mor, og denne gang drejede anmeldelsen sig om en 87-årig kvinde fra Frederikssund. I dette tilfælde var moderen også blevet ringet op af en dansktalende mand, der påstod, at han var fra politiet, og historien lød, at den 87-årige var blevet hacket, idet der skulle være hævet store beløb fra kvindens bankkonto. Da den 87-årige svarede, at det mente hun ikke, at hun var, lagde manden røret på.
 
Legetøjspistol skabte uro, Hillerød
Ifølge en anmeldelse, som indløb klokken 16.02 sad der uden for Café Valentin på Slotsgade en mand med en pistol, mens han roligt sad og røg. Patruljer blev sendt til stedet, hvor de fik kontakt til manden, en 76-årig fra lokalområdet. Det viste sig, at manden var i besiddelse af en soft ball pistol, idet han havde den med i byen for at købe nye kugler til den som gave.

 
Pige antastet af fremmed mand, Kgs. Lyngby
Klokken 16.35 indløb der anmeldelse om, at en mand havde henvendt sig til en 8-årig pige på Odinsvej, hvor han bad hende om at komme hen til ham, ligesom han fortalte, at han kendte hendes forældre og havde gaver til hende. Pigen kendte dog ikke manden og valgte derfor at løbe hjem og fortælle om episoden til sine forældre. 

Der foreligger på tidspunktet for døgnrapportens udgivelse ingen beskrivelse af den fremmede mand.
 
Brand i virksomhed, Frederiksværk
Torsdag eftermiddag klokken 17.17 udbrød der brand i en bygning hos virksomheden Dansteel på Havnevej. Politi og brandvæsen kom til stedet, og branden var kort tid efter kontrol. Det formodes, at branden er opstået, fordi en ledning, som lå henover en skålskæremaskine er blevet antændt. Ingen personer kom til skade ved branden.


Havde hash i bilen, Birkerød
En 33-årig mand fra Birkerød blev torsdag aften klokken 18.01 standset, da han kom kørende ved p-kælderen på Teglporten. Her viste det sig, at manden var i besiddelse af en mindre mængde hash, og han blev derfor sigtet for overtrædelse af loven om euforiserende stoffer.


Stjal kontanter og cigaretter, Vejby
Torsdag aften klokken 18.45 kom en mand ind i Spar-forretningen på Vejby Strandvej. Her gik han målrettet hen til kassen hvor han flåede pengekassen op og stjal et kontantbeløb. Herefter tog manden et støre antal kartoner med cigaretter og forsvandt herefter ud af butikken.

Gerningsmanden beskrives som: Mand, 180 cm høj, muligvis mellem 20 og 30 år gammel, tynd af bygning, iført sort elefanthue, sort lukket jakke, havde en ukendt genstand i hånden, muligvis en køkkenkniv.


Væltede ølkasser og blomster, Kvistgård
Tre personer blev torsdag aften klokken 18.55 temmelig vrede over, at den ene, en dreng på mellem 17-18 år, blev bortvist fra Rema 1000 på Kongevejen, da han tidligere havde begået butikstyveri der. De tre begyndte at råbe og skrige i forretningen og den ene af de tre, en kvinde væltede både ølkasser og blomster. De tre personer forlod herefter forretningen og kørte fra stedet i en grå Opel Corsa. Der var tale om A: dreng, 18-17 år, ca. 190 cm, kraftig af bygning, udenlandsk af udseende, sort bølget kort hår, iført sort jakke og blå bukser, B: kvinde, 50-60 år, iført tørklæde og C: kvinde, iført tørklæde


Havde amfetamin på sig, Frederikssund
En 40-årig mand fra Valby blev torsdag aften klokken 19.47 fundet i besiddelse af en mindre mængde amfetamin, da en patrulje traf ham ved Baneledet. Manden blev sigtet for overtrædelse af loven om euforiserende stoffer.


Udgav sig for at være betjente, Frederikssund
En 85-årig kvinde fik mellem klokken 10 og 11 torsdag formiddag stjålet kontanter og sit dankort af to mænd, som udgav sig for at være politifolk. De to mødte op på kvindens bopæl på Asgård, hvor de under dække af at skulle tage fingeraftryk fra kvindens kontanter og dankort stjal begge dele. Tricktyveriet blev anmeldt torsdag aften klokken 19.59.


Stjal kalvemørbrad, Helsingør
En 35-årig mand fra Helsingør stjal torsdag aften klokken 21.08 fire kalvemørbrad i Føtex i Helsingør Bycenter. Manden blev dog opdaget og sigtet for butikstyveri.


Nøgler til hotel stjålet, Frederikssund
En ung mand stjal torsdag aften klokken 20.30 flere nøgler til Hotel Rådhuskroen i Østergade. Receptionisten havde for et kort øjeblik forladt sin plads, og manden havde her set sit snit til at gå hen og stjæle nøglerne. Han havde i øvrigt lukket og låst døren efter sig, så receptionisten ikke kunne komme ind på hotellet igen. 


Kastede med kanonslag og sprængte glascontainere i luften, Helsingør og Humlebæk
Klokken 00.08 blev det anmeldt, at der fra en bil blev kastet kanonslag efter nogle personer, der stod foran Skum ved Svingelport i Helsingør. En 20-årig mand fra Helsingør blev ramt og fik en mindre flænge ved tæerne. Patruljer blev sendt til stedet, men i mellemtiden var bilen forsvundet derfra. 
 
Mens der blev søgt efter bilen i området, indløb der anmeldelse om, at to glascontainere på henholdsvis Baunebjergvej og i Humlebæk Center omkring klokken 01.00 var blevet sprængt i luften. To mænd havde forinden været inde hos Circle K i Humlebæk, hvor de havde købt en del lightere og talt om, at der snart ville lyde høje brag i området. Beskrivelsen af den bil, de kørte fra stedet i, stemte overens med den bil, der blev beskrevet ved hændelsen i Helsingør, og det formodedes derfor, at der var tale om det samme køretøj. 
 
Patruljer runderede efterfølgende i området og fik øje på bilen, som holdt på Boserupvej. Fra bilen flygtede seks personer, og to af dem, begge 21 år, blev løbet op af patruljerne. Idet den ene af dem havde nøglen til den omtalte bil på sig, kunne de kædes sammen med hændelserne i Helsingør og Humlebæk, og de blev derfor anholdt og sigtet for hærværk og for at have forvoldt fare for andres liv eller førlighed. 
 
Havde hash og skunk på sig, Humlebæk
En 16-årig ung mand fra Humlebæk blev klokken 01.07 fredag nat truffet af en patrulje på Baunebjergvej. Her blev den unge mand sigtet for overtrædelse af loven om euforiserende stoffer, da han var i besiddelse af en mindre mængde hash, skunk og en kværner til dette. Da den unge mand endnu ikke er myndig, blev hans forældre orienteret om episoden.


Brand i kælder, Hørsholm
Klokken 02.28 natten til fredag opstod der en mindre el-brand i en kælder i en bolig på Klintevej. Politi og brandvæsenet kom til stedet, men beboerne havde allerede selv fået slukket branden. Ingen personer kom til skade.


Stjal cigaretter, Humlebæk
En 42-årig mand fra Helsingør blev sigtet for butikstyveri efter han klokken 04.00 natten til fredag stjal nogle kartoner cigaretter på Circle K på Baunebjergvej. Manden afleverede dog en del af tyvekosterne tilbage, da han blev konfronteret med tyveriet.
 
Indbrud i privat beboelse anmeldt i Nordsjællands politikreds 19.-20. december 2019
