Færdselsuheld, Hillerød
Klokken 07.10 skete der et færdselsuheld på Skansevej da en mandlig motorcyklist påkørte en 25-årig kvindelig bilist fra Liseleje. Motorcyklisten kom fra Tamsborgvej og kørte i krydset ved Skansevej ind i venstre side af kvindens bil. Ved uheldet kurrede motorcyklisten hen over vejen, mens motorcyklen satte sig fast under bilens forhjul. Motorcyklisten kom dog hurtigt på benene, trak motorcyklen fri og kørte fra stedet uden at give sig til kende. 
 
Færdselsuheld, Gentofte
På Helsingørmotorvejen i nordgående retning ved Gentofte skete der klokken 07.43 et færdselsuheld, da en 48-årig kvindelig bilist fra København påkørte en 53-årig kvindelig bilist fra Frederiksberg bagfra i forbindelse med en opbremsning. 
 
Færdselsuheld, Gentofte
På Motorring 3 i nordgående retning ved Gentofte kørte tre biler klokken 15.48 sammen, hvilket betød, at det ene spor og nødsporet på motorvejen kortvarigt blev afspærret. Den ene af parterne blev efterfølgende kørt til tjek på hospitalet. Der er på tidspunktet for døgnrapportens udgivelse ikke yderligere oplysninger på parterne og eventuel personskade.
 
Færdselsuheld, Slangerup
Klokken 15.57 kørte en mand ud fra en indkørsel på Kongensgade og påkørte en kvinde, som han ikke så kom kørende oppe på fortovet på et el-løbehjul. En ambulance blev tilkaldt, da kvinden formentlig brækkede sit håndled ved uheldet. Der er på tidspunktet for døgnrapportens udgivelse ikke yderligere oplysninger om parterne.
 
Tricktyveri, Farum
Klokken 08.40 indløb der anmeldelse om, at en 82-årig kvinde fra Farum om mandagen omkring klokken 14.40 var blevet udsat for tricktyveri. Kvinden havde på parkeringspladsen på Hestetangsvej ventet på Falck transport, da en mand i en hvid varebil steg ud og fortalte hende, at hun skulle med ham. Han hjalp hende derpå ind i bilen, men i samme øjeblik kom Falck transporten til stedet, og manden skyndte sig at sige til hende, at det var den anden bil, hun skulle med i stedet. Den 82-årige opdagede efterfølgende, at hendes pung indeholdende kontanter og diverse kort, som havde ligget i hendes taske i en rollator var væk. 

Manden beskrives som: dansk af udseende, 30-50 år, 170-175 cm, kraftig af bygning og hvid i huden. Talte dansk.
 
Brand i tog, Rungsted Kyst
Ved stationen blev det klokken 08.45 konstateret af en lokofører, at der var brand i et tog. Patruljer og brandvæsen kørte til stedet, hvor det viste sig, at der var tale om røg og flammer fra et tomt tog. Sporene på stationen blev kortvarigt spærret, mens branden blev slukket. Formentlig skyldtes branden en hængende bremse, som var overophedet under kørsel.
 
Tyveri fra fitnesscenter, Frederikssund
Mellem klokken 09.10 og 10.30 fik en 51-årig mand fra Slangerup stjålet sine sko og ur, mens han var til træning i Sats på Nygade. Han havde placeret sine sko under bænken og lagt sit ur ned i den ene sko, og da han kom tilbage efter træning, var skoene med uret i blevet stjålet. 
 
Spirituskørsel, Frederikssund
En 72-årig kvindelig bilist blev klokken 12.58 standset på Storgårdsvej af en patrulje. Et alkometer viste, at hun havde kørt bil, mens hun var påvirket af spiritus over det tilladte, og hun blev derfor anholdt og sigtet for spirituskørsel. En blodprøve blev udtaget med henblik på at fastslå kvindens præcise promille. 
 
Brand i brødrister, Hørsholm
Klokken 18.00 indløb der anmeldelse om brand i et køkken på Sophielund. Politi og brandvæsen kørte til stedet, hvor det kunne konstateres, at der var noget røgudvikling på stedet, som hurtigt kom under kontrol. Røgudviklingen skyldtes formentlig, at en brødrister havde stået på en tændt kogeplade og derved var smeltet. Der var ingen personskade i forbindelse med røgudviklingen, men en ambulance blev tilkaldt, da beboeren, en 83-årig kvinde, havde været udsat for røgen.
 
Truet ved flaskeautomat, Humlebæk
Da en 75-årig kvinde fra lokalområdet stod og pantede flasker ved flaskeautomaten ved SuperBrugsen omkring klokken 19.45, kom en mand hen og bad hende om at stoppe, så han kunne pante i stedet. Dette afviste kvinden dog og foreslog, at han kunne benytte automaten ved Irma i stedet. Det var manden tilsyneladende ikke interesseret i, og han blev derfor sur og kaldte kvinden flere skældsord, ligesom han truede hende med tæsk, hvis han så hende igen. Herefter forlod manden stedet.

Manden beskrives som: dansk af udseende, 60-65 år, 170-175 cm, spinkel af bygning og hvid i huden. Iført skjorte og khaki-farvede bukser. Talte dansk.
 
Forsøgte at stjæle nummerplader, Frederiksværk
Klokken 20.07 blev det anmeldt, at to personer var ved at stjæle nummerpladerne fra en bil, som holdt parkeret på Paradisstien. De to mænd blev dog afbrudt i dette, da bilens ejer, en 70-årig mand fra lokalområdet, kom til stedet. Den ene gerningsmand løb fra stedet mod et grønt areal, imens den anden hoppede ind i sin bil for at køre fra stedet. Den 70-årige bilejer forsøgte at standse ham, men måtte vige til side for ikke at blive ramt af gerningsmandens bil. 

Flere patruljer og hundepatruljer kørte til stedet for at søge efter de to gerningsmænd, og bilen, som den ene gerningsmand var flygtet i, blev efterfølgende spottet på Borshøjvej, hvor et vidne havde set føreren løbe fra stedet. En patrulje fik kort efter kontakt til en 37-årig mand fra Hundested, som kunne sættes i forbindelse med hændelsen, og han blev derfor anholdt og sigtet for forsøg på tyveri af nummerplade og for at have forvoldt fare for andres liv eller førlighed. Derudover kunne patruljen konstatere, at den 37-årige var påvirket af både spiritus og euforiserende stoffer, at han var frakendt sit kørekort, samt at han var i besiddelse af stoffer, og han blev derfor også sigtet for disse forhold, ligesom hans bil blev konfiskeret.
 
Hensynsløs kørsel, Espergærde
Klokken 21.10 indløb der anmeldelse om, at en ældre sort Mercedes og en lille hvid eller grå Suzuki kørte i høj fart på Hovvej ved Q8-tanken i retning mod Mørdrup Skole. Føreren af den sorte Mercedes kørte ifølge anmeldelsen flere gange op på fortovet og kastede med vilje vand efter fodgængerne, som også var nødt til springe til siden for ikke at blive kørt ned. En patrulje kørte til stedet og kiggede efter bilerne i området, men de var ikke at finde.
 
Vejvrede, Tikøb
På Hornbækvej blev en mand så irriteret over, at en 44-årig mandlig bilist fra Hornbæk bremsede ned i forbindelse med noget vejarbejde, at han valgte at køre meget tæt på den 44-åriges bil, overhalede ham og bremsede op foran ham, inden han kørte op på siden af ham. Her spyttede han på den 44-åriges arm og kastede noget tungt efter bildøren. Manden drejede efterfølgende fra mod Helsingør.

Manden beskrives som: udenlandsk af udseende, ca. 50 år, korthåret og med en stor næse. Kørte i en lille blå bil af mærket Ford, som havde tagbøjle på, hvorpå der lå en stor stige.
 
Hærværk, Hillerød
Klokken 02.10 ringede en 26-årig kvinde fra Hillerød på ved politistationen. Kvinden var dog utålmodig, og da der ikke kom nogen ud til hende inden for den korte tid, hun stod og ringede på, valgte hun at smadre ti ruder på stationen. Den 26-årige blev derfor anholdt og sigtet for hærværk.
 
Indbrud anmeldt den 27. - 28. august 2019 i Nordsjællands politikreds
