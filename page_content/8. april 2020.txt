Hjul stjålet fra bil, Gentofte
Mellem mandag klokken 17.30 og tirsdag klokken 07.30 blev tre hjul fra en Fiat 500, som holdt parkeret ved Krogsgård Biler, stjålet. Bilen blev efterladt på et hjul og tre mælkekasser.
 
Lam stjålet fra mark, Helsinge
Mellem mandag den 16. marts og tirsdag den 7. april blev der stjålet ca. 20 lam fra en mark på Kæderupvej. Gerningsmanden er kommet ind på marken ved at klippe hul i hegnet.
 
Butikstyveri, Hillerød
Klokken 14.15 blev to 14-årige drenge fra henholdsvis Hillerød og Frederiksværk tilbageholdt i Bilka, idet de havde stjålet fra butikken. Da drengene begge var under den kriminelle lavalder, kørte en patrulje til stedet, hvor de fik en alvorlig snak med drengene og kontaktede drengenes forældre samt de sociale myndigheder.
 
Færdselsuheld, Frederiksværk
Ved Ellevej og Hundestedvej skete der klokken 14.42 et færdselsuheld. Part 1, en 22-årig mandlig bilist fra Kgs. Lyngby, kørte ad Ellevej mod Hundestedvej, hvor han kørte frem for ubetinget vigepligt og påkørte part 2, en 52-årig mandlig motorcyklist fra Frederiksværk, som kom kørende ad Hundestedvej i retning mod Hundested.

Ved uheldet kom motorcyklisten til skade og blev derfor afhentet af en ambulance, som kørte ham til hospitalet for behandling af sine skader.
 
Besiddelse af stoffer, Snekkersten
Klokken 16.20 blev to mænd standset af en patrulje på Klostermosevej. Den ene, en 19-årig fra Helsingør, blev fundet i besiddelse af en mindre mængde MDMA, mens den anden, en 19-årig fra Snekkersten, var i besiddelse af en mindre mængde hash. De blev derfor begge sigtet for besiddelse af euforiserende stoffer.
 
Sigtet for overtrædelse af ordensbekendtgørelsen, Værløse
Klokken 16.28 indløb der anmeldelse om, at nogle mænd udviste mistænkelig adfærd på Studekrogen, idet en var mørkklædt og i besiddelse af en riffel. Patruljer kørte til stedet, hvor de fik kontakt til en 41-årig mand fra Værløse, som blev sigtet for overtrædelse af ordensbekendtgørelsen grundet voldelig optræden og uhensigtsmæssig anvendelse af luftgevær.
 
Besiddelse og salg af narko, Nivå
På parkeringspladsen ved Islandshøjparken blev to mænd klokken 17.20 standset af en patrulje. Her blev den ene, en 23-årig mand fra området, fundet i besiddelse af en mindre mængde hash, hvorfor han blev sigtet for besiddelse af euforiserende stoffer. Den anden, en 21-årig fra Nyborg, blev sigtet for salg af euforiserende stoffer, idet han var i besiddelse af en mindre mængde hash samt et mindre pengebeløb i kontanter.
 
Granat fundet ved strand, Liseleje
Klokken 17.20 fandt en 65-årig kvinde en granat-lignende genstand ved stranden nær Nyvej. Hærens ammunitionsrydningstjeneste blev sendt til stedet, hvor de bortsprængte granaten.
 
Overfaldet i skov, Snekkersten
Klokken 18.43 blev det anmeldt, at en 17-årig mand fra lokalområdet i Egebæksvang Skov ved Strandvejen blev overfaldet af 6-7 unge mænd, hvor han blev sparket i hovedet og på kroppen flere gange, inden mændene forlod stedet.

Gerningsmændene beskrives som: udenlandske af udseende og i alderen 15-20 år.
 
Spirituskørsel, Helsingør
Klokken 19.45 blev en 53-årig mandlig bilist standset på Solbakken ud for Fakta. Her viste et alkometer, at den 53-årige formentlig havde kørt bil med en promille over det tilladte, og han blev derfor anholdt og sigtet for spirituskørsel. En blodprøve blev efterfølgende udtaget på hospitalet med henblik på at fastslå den eventuelle grad af påvirkning.
 
Røglugt, Hillerød
En anmeldelse indløb klokken 21.35 om, at der kunne lugtes røg fra et område omkring Østervang. Politi og brandvæsen blev sendt til stedet, hvor det kunne konstateres, at røgen var forårsaget af et et mindre bål i fad, hvilket hurtigt blev slukket.
 
Besiddelse af stoffer, Fredensborg
Klokken 22.01 blev en 18-årig mand standset på Slotsgade. Ved visitation blev han fundet i besiddelse af en mindre mængde hash, hvilket han blev sigtet for.
 
Færdselsuheld, Frederiksværk
I rundkørslen ved Præstesvinget skete der klokken 06.41 et færdselsuheld, da en 57-årig mandlig bilist fra Frederiksværk, påkørte en 63-årig mandlig cyklist. Cyklisten kom ved uheldet til skade og blev med ambulance kørt til hospitalet for behandling af sine skader.
 
Indbrud i privat beboelse anmeldt den 7. - 8. april 2020 i Nordsjællands politikreds
