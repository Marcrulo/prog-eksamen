Spritkørsel, Vedbæk
Klokken 11.15 blev det anmeldt, at en personbil slingrede og kørte langsomt på Motorring 3 i sydgående retning. En patrulje lagde sig fordelagtigt på Motorring 3, og snart efter passerede et slingrende køretøj passende til anmelderens beskrivelse.

Bilen blev bragt til standsning omtrent 1000 meter før afkørslen til Hillerødmotorvejen, hvorefter føreren, en 39-årig polsk mand, fik lov til at prøve kræfter med alkometeret. Dette blev blæst op til en promille på 2,6, og manden blev derfor kørt med til udtagning af blodprøve, der skal fastslå den eventuelle promille.


Blufærdighedskrænkelse, Snekkersten
Klokken 13.01 anmeldte en mand fra Snekkersten, at han et kvarters tid forinden havde gået på stranden i Snekkersten, da han havde set en nøgen mand sidde på stranden og røre ved sin penis. Anmelderen sagde til den nøgne mand, at hvis ikke han fik tøj på, ville politiet blive kontaktet, hvilket fik den nøgne mand til at løbe fra stranden og køre fra stedet i en bil.

Anmelderen noterede bilens model og registreringsnummer, og Nordsjællands Politi skal nu undersøge, om der er sammenhæng imellem bilens registrerede ejer og den nøgne mand.


Kørsel på ulovlig knallert, Hundested
Klokken 13.00 blev en lokal 14-årig knallertkørende dreng standset på Amtsvejen. Her viste det sig, at knallerten var konstruktivt ændret, ligesom den 14-årige på grund af sin alder af gode grunde ikke kunne fremvise et knallertkørekort.

Knallerten blev i første omgang beslaglagt, således den kan blive undersøgt nærmere.


Mistænkeligt forhold, Virum
Klokken 15.17 anmeldte en beboer fra Kvædevej, at to kvinder havde banket på hans hoveddør klokken henholdsvis 08.30 og 13.30 for at spørge om strøm til deres mobiltelefoner, hvilket han fandt mistænkeligt. Nordsjællands Politi er enige i, at forholdene er mistænkelige, og kvindernes fremgangsmåde og signalement deles derfor.

De to kvinder beskrives som:

A: Kvinde, østeuropæisk af udseende, 20-25 år, 160-165 cm, spinkel af bygning, brun i huden med sort mellemlangt hår. Talte engelsk. Iført brun kjole med hvide prikker. Medbragte en LG-mobiltelefon.

B: Kvinde, østeuropæisk af udseende, 55-60 år, 160-170 cm, almindelig af bygning, brun i huden med brunt mellemlangt hår. Talte engelsk. Iført mørk blå kjole med hvide pletter. Medbragte en hvid skuldertaske af mærket Day og en Samsung-mobiltelefon.


Spritkørsel, Stenløse
Klokken 20.05 blev en 54-årig mandlig knallertfører fra Ølstykke standset og kontrolleret på Frederikssundsvej. Knallertføreren pustede alkometeret op til over det tilladte, hvorfor han blev taget med til en kontrollerende blodprøve.


Fald fra førstesal, Allerød
Klokken 23.20 indløb der anmeldelse om, at en person var faldet ud fra en førstesal i Allerød Have. En patrulje blev sendt til stedet sammen med en ambulance, og ved ankomsten kunne det konstateres, at en formentlig beruset 16-årig ung kvinde var faldet fra førstesalen. Den 16-årige havde ikke umiddelbart lidt nogen fysisk skade, men ambulancepersonalet kørte hende for en sikkerheds skyld til kontrol.


Færdselsuheld, Græsted
Klokken 00.04 påkørte en 18-årig mandlig bilist fra Helsinge en hæk, et hegn, samt en bil og en trailer på Tinghusevej. En patrulje blev sendt til stedet, hvor bilisten som standard fik lov til at blæse i alkometeret, og dette slog ikke ud.


Indbrud i tankstation, Frederiksværk
Klokken 03.55 blev der begået indbrud på Shell-tanken, hvor en gerningsmand brød hoveddøren op med en pulverslukker, hvorefter han stjal en kasse med nikotinvæske.

På baggrund af tankstationens overvågning beskrives gerningsmanden som: 
Mand, cirka 20 år, cirka 170 -175 cm høj, udenlandsk af udseende. Iført hvide kondisko, blå jeans, hvid bluse, sort jakke. 
 
Indbrud anmeldt til Nordsjællands Politi 7. - 8. august 2019
