Hul i rude
Helsingør: En ukendt gerningsmand har mellem lørdag klokken 22.00 og søndag klokken 07.45 kastet en ukendt genstand på en rude til en stue på Bragesvej, så der kom et hul på 20*20 cm i ruden. 

Hjul stjålet
Kgs. Lyngby: En Citroen, der holdt parkeret på Kollegiebakken har mellem klokken 02.00 sndag nat og klokken 09.00 søndag morgen fået stjålet alle fire hjul og er blevet klodset op på mælkekasser.

Dæk punkteret
Frederikssund: En Volkwagen Passat har mellem lørdag klokken 20.30 og søndag klokken 10.00 været udsat for hærværk. Her har en ukendt gerningsmand stukket hul i dækket med en skruetrækker.

Ild i skraldespand
Kgs. Lyngby: Det var ild i en skraldespand, som var årsag til, at politi og brandvæsen søndag eftermiddag klokken 13.33 kørte ud til en lejlighed i Bauneporten. Ilden blev hurtigt slukket og ingen personer kom til skade, dog var der meldinger om, at en medarbejdere på stedet var blevet udsat for røgen fra ilden.

Stjal parfume
Kgs. Lyngby: En 25-årig kvinde fra Nærum blev søndag eftermiddag klokken 13.48 sigtet for butikstyveri, efter hun i Magasin havde stjålet to parfumer.

To biler stødte sammen
Jægerspris: To biler stødte søndag eftermiddag klokken 16.23 sammen på Skovnæsvej. Sammenstødet skete formentlig som følge af, at den ene bilist, en 83-årig kvinde fra Frederikssund, kom over i den modkørende vognbane og her ramte den anden bilist, en 41-årig mand fra Frederiksværk. Kvinden måtte efterfølgende en tur på skadestuen.

Krukke og figur væltet
Espergærde: Ukendte gerningsmænd har søndag mellem klokken 09.30 og 16.00 væltet en granitkrukke samt en stenfigur, forestillende en kvinde, som stod på en terrasse ved en ville på Strandvejen.

Spritbilist tilbageholdt
Frederikssund: En 72-årig blev søndag aften klokken 20.15 tilbageholdt af en 36-årig mand ved P-pladsen ved Netto på Holmensvej. Manden havde lagt mærke til, at kvinden virkede til at være påvirket af alkohol og kontaktede derefter politiet og tilbageholdt kvinden til en patrulje nåede frem. Kvinden blev herefter sigtet for spirituskørsel og taget med på hospitalet, hvor hun fik taget en blodprøve, som skal fastlægge hendes nøjagtige promille. 

Ung mand overfaldet
Ålsgårde: En 20-årig mand blev søndag aften klokken 20.37 overfaldet af en anden mand på Ellekildehavevej. Den 20-årig blev tildelt et eller flere slag i ansigtet og blev tillige udsat for peberspray. Årsagen til overfaldet skal muligvis findes i et pengemellemværende mellem den 20-årige og overfaldsmanden, og politiet har en formodning om, hvem gerningsmanden kan være.

Fakta-medarbejder overfaldet
Helsingør: En medarbejder i Fakta på Jernbanevej blev søndag aften klokken 21.08 overfaldet, da han ville forhindre en butikstyv i at komme ind i forretningen. Medarbejderen, en 18-årig mand, genkendte gerningsmanden, en 36-årig mand, som butikstyv og stillede sig derfor i forretningens ”vindfang” for at forhindre ham i at komme ind i butikken. Det blev den 36-årige så sur over, at han med knytnæve slog den 18-årige ved venstre øje. Den 36-årige mand blev anholdt og sigtet for vold.

Luskede cykeltyve
Hillerød: To mænd blev klokken 00.21 natten til mandag opdaget, da de luskede rundt på Havrevangen og forsøgte at stjæle cykler. Mændene beskrives som A: 170-175 cm høj, almindelig af bygning med kort, sort hår, iført rød/hvid sweatshirt, mørke bukser. B: 180-185 cm høj, spinkel af bygning, iført mørkt tøj og sort cap.

Minilæsser stjålet
Frederiksværk: En minilæsser er mellem lørdag klokken 16.00 og mandag morgen klokken 06.30 blevet stjålet fra en byggeplads på Havnelinjen.
 
Indbrud anmeldt til Nordsjællands Politi 16 - 19. august 2019
