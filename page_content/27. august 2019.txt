Færdselsuheld, Humlebæk
Klokken 07.05 indløb der anmeldelse om, at der klokken 06.30 var sket et færdselsuheld på Humlebæk Strandvej. Part 1, en 57-årig mand fra Humlebæk, kom kørende i bil ad Oscar Brunvej, og da han skulle køre ud på Humlebæk Strandvej, påkørte han part 2, en 42-årig kvindelig cyklist fra Humlebæk. Den kvindelig cyklist blev kørt til hospitalet for behandling af sine skader, og den 57-årige bilist blev sigtet for at have overtrådt sin vigepligt.
 
Butikstyveri, Farum
Ifølge en anmeldelse, som indløb klokken 12.04, kom en mand søndag klokken 20.15 ind på Circle K på Frederiksborgvej, hvor han begik tricktyveri. Han bad ekspedienten om to kartoner cigaretter, og mens ekspedienten hentede disse, fremdrog manden en Oddset-kupon, som han via en stregkode fik registreret, hvorved han fik snydt sig til en kontantudbetaling. Da ekspedienten kom tilbage, forsøgte han at distrahere denne yderligere, hvilket dog ikke lykkedes, og manden forlod butikken.

Manden beskrives som: østeuropæisk af udseende, 30-40 år, 170-175 cm, spinkel af bygning, hvid i huden med kort lyst hår og rødbrunt fuldskæg, markeret slankt ansigt, spids næse med slank næseryg og dygtliggende øjne. Iført lyse, slidte jeans med hul på højre ben og mellem lårene, grøn poloshirt samt sort vindjakke med Puma-logo, hvor der var skrift eller log på overarmene. Talte dansk. Medbragte stor mørk bæltetaske. Kørte i en mindre sort personbil, muligvis en Kia Rio.
 
Færdselsuheld, Kgs. Lyngby
Klokken 12.13 skete der et færdselsuheld ved Lyngby Storcenter, da part 1, en 67-årig mandlig bilist fra Hillerød, påkørte part 2, en 27-årig kvinde fra Vanløse, som kom gående i fodgængerfeltet. Fodgængeren kom i forbindelse med uheldet til skade med benet og blev kørt til hospitalet for behandling af sine skader.
 
Vold, Hørsholm
Ifølge en anmeldelse, som indløb klokken 13.31, blev en 13-årig dreng fra Hornbæk natten til søndag mellem klokken 00.00 og 01.00 overfaldet, mens han sad på en bænk foran et selskabslokale på Højmose Vænge. Han havde sat sig på bænken for at foretage et opkald, da en mand kom bagfra og slog ham med flad hånd hårdt i nakken, mens han udtalte, at den 13-årige ikke skulle lægge sig ud med mandens fætter. Den 13-årige afviste at kende til mandens fætter, hvorefter manden tildelte drengen flere slag i ansigtet med flad hånd. Herefter kom nogle af drengens kammerater til stedet og fik gennet manden væk.

Manden beskrives som: mellemøstlig af udseende. Talte dansk med accent. 
 
Tyveri fra skole, Gentofte
Henholdsvis klokken 14.03 og 14.14 indløb der anmeldelser om, at to elever mellem klokken 11.00 og 11.15 havde fået stjålet deres computere fra et uaflåst lokale på Bakkegårdsskolen. En ukendt mand var på tidspunktet for tyverierne blevet observeret på skolen, og det kunne ikke udelukkes, at han kunne sættes i forbindelse med tyverierne.

Manden beskrives som: ca. 30 år, 185-190 cm, ikke etnisk dansk af udseende, almindelig af bygning, brun i huden og med lidt skæg. Iført shorts og sort t-shirt. Medbragte grøn stofpose fra Magasin.
 
Narkokørsel, Værløse
En anmeldelse om mulig narkokørsel fik klokken 14.15 en patrulje til at standse en 22-årig mandlig bilist fra København på Hillerødmotorvejen i nordgående retning ved Værløse. Her viste et narkometer, at han var påvirket af euforiserende stoffer, og han blev derfor anholdt og sigtet for narkokørsel. En blodprøve blev efterfølgende udtaget med henblik på at fastslå de præcis omstændigheder.
 
Vandscooter og jetski til gene, Klampenborg
Klokken 15.19 blev det anmeldt, at en vandscooter sejlede frem og tilbage i vandet nær stranden ved Taarbæk Strandvej til stor gene for de badende gæster. Kort efter indløb der yderligere anmeldelser om, at de samme personer nu også stod på jetski mellem de badende. En patrulje blev derfor sendt til stedet, hvor de med hjælp Forsvaret runderede på vandet i båd, men personerne var dog ikke længere at finde i området.
 
Mistænkeligt forhold, Charlottenlund
På Prss. Alexandr. Alle opdagede en 82-årig mandlig beboer klokken 04.11 en mand, som stod foran den 82-åriges hoveddør iført en pandelampe. Da beboeren spurgte, hvad manden lavede der, svarede han at han var gået forkert og skulle have været inde i nabohuset. Senere på dagen kunne den 82-årige dog konstatere, at manden heller ikke hos naboen havde haft et ærinde, og han fandt derfor mandens tilstedeværelse mistænkelig og anmeldte forholdet klokken 15.21.

Manden beskrives som: ikke etnisk dansk af udseende, 40-45 år, 170-180 cm, spinkel af bygning. Iført grå lange bukser og grå busseronne/regnjakke.
 
Butikstyveri, Helsingør
I 7/11 på Stationspladsen blev en 36-årig mand fra Helsingør klokken 16.02 standset af personalet da han forsøgte at stjæle øl fra butikken. En patrulje kørte til stedet, hvor de anholdt og sigtede manden for butikstyveri. 
 
Færdselsuheld, Gentofte
På Smakkekrogen nær Smakkegårdsvej skete der klokken 16.21 et færdselsuheld, da part 1, en 71-årig mandlig motorcyklist fra Charlottenlund, påkørte part 2, en 68-årig kvindelig bilist fra Ballerup, bagfra. Motorcyklisten blev efterfølgende kørt til tjek på hospitalet, men der skete ikke umiddelbart nogen personskade ved uheldet. 
 
Mand i havsnød, Hornbæk
Klokken 17.19 indløb der anmeldelse om en mulig drukneulykke ud for Kystvej. Patruljer, ambulancer og en redningshelikopter blev sendt til stedet, hvor en 35-årig mand fra Hedehusene i mellemtiden var blevet reddet i land af en anden badegæst. Da han blev reddet i land, var han ikke ved bevidsthed, men med hjælp fra endnu en borger, kom den 35-årige hurtigt til bevidsthed igen. Den 35-årige blev efterfølgende kørt til tjek på hospitalet.
 
Uro og uorden, Helsingør
På Circle K på Kongevejen befandt der sig omkring klokken 18.45 en større gruppe unge lokale mænd, som skabte uro, mens en patrulje befandt sig på stedet. En i gruppen råbte skældsord efter patruljen, men det var ikke muligt at fastslå hvem. Patruljen registrerede de tilstedeværendes generalia og bortviste dem derefter fra stedet. 

Klokken 20.03 indløb der anmeldelse om, at personerne var tilbage på tankstationen. Patruljer kørte derfor til stedet, men de pågældende personer var i mellemtiden forsvundet. Patruljerne runderede efterfølgende i området, men der var ikke yderligere tegn på uro.
 
Anmeldelse om gaderæs, Helsingør
Klokken 19.37 blev der ifølge en anmeldelse kørt ræs mellem 4-5 personbiler på Havnegade. En patrulje kørte til stedet, hvor de traf seks unge mænd i tre biler, men det var ikke muligt at fastslå, om de havde haft noget med gaderæset at gøre. Deres oplysninger blev registreret, og de forlod derefter stedet. 
 
Spiste mad og gik uden at betale, Holte
Omkring klokken 19.30 spiste tre mænd mad på Restaurant Xin Fu på Øverødvej, men da de var færdige, forlod de restauranten uden at betale. Personalet nåede kortvarigt at standse den ene, men lod ham gå, da han forklarede, at han ville hente penge. Han vendte dog ikke tilbage, hvorfor personalet anmeldte forholdet til politiet. 

De tre mænd beskrives som: unge og danske af udseende.  
 
Spirituskørsel, Helsingør
En 31-årig kvinde fra Helsingør blev klokken 20.05 standset på Kongevejen på sin knallert. Her viste et alkometer, at hun havde ført knallerten i spirituspåvirket tilstand over det tilladte, og hun blev derfor anholdt og sigtet for spirituskørsel. Kvinden modtog også en sigtelse for at befordre en passager under kørslen og for ikke at have styrthjelm på. Ligeledes blev kvindens knallert konfiskeret.
 
Tumult, Charlottenlund
Ifølge en anmeldelse, som indløb klokken 20.33, forsøgte en mand klokken 19.45 at smide en 60-årig mand fra Søborg i havnen ved Skovshoved, da manden mente, at den 60-årige havde været tæt på at ramme mandens søn med sin bil. Dette afviste den 60-årige, hvorved tumulten opstod. Manden havde derefter forladt stedet.

Manden beskrives som: dansk af udseende, 35-45 år, slank af bygning, ca. 185 cm og med kort mørkt hår. Kørte fra stedet i en sølvgrå personbil, formentlig en Volkswagen Passat.
 
Kørsel uden førerret, Hellerup
Klokken 22.20 blev en 27-årig mandlig bilist fra Kolding standset på Strandvejen. Han kunne ikke fremvise et gyldigt kørekort, da han ikke havde erhvervet sig et sådant, og han blev derfor sigtet for kørsel uden førerret.
 
Ville ikke betale for taxatur, Værløse
Klokken 02.05 indløb der anmeldelse om, at en dreng, som havde kørt med taxa til Mosegård Park, ikke ville betale for turen. En patrulje kørte derfor til stedet, hvor de traf en 13-årig dreng. Da drengen var under den kriminelle lavalder, blev han ikke anholdt for forholdet, men hans forældre og de sociale myndigheder blev kontaktet og oplyst om forholdet.
 
Kørsel uden førerret, Helsingør
En 37-årig mandlig bilist fra Helsingør kunne ikke fremvise et gyldigt kørekort, da en patrulje standsede ham på Egevænget klokken 03.42. Han havde fået frakendt førerretten og havde ikke generhvervet den, hvorfor han blev sigtet for kørsel uden førerret.
 
Indbrud på tankstation, Helsinge
Mellem mandag klokken 21.00 og tirsdag klokken 05.00 blev der begået indbrud på OK Plus Tankstation på Industrivej. Her blev hoveddøren brudt op, formentlig med et koben, og fra stedet blev der stjålet mønter fra en møntautomat samt tobak og spiritus.
 
Indbrud anmeldt den 26. - 27. august 2019 i Nordsjællands politikreds
