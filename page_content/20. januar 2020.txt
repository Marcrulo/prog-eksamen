Kørte uden kørekort
Charlottenlund: En 34-årig mand fra København blev søndag formiddag klokken 09.40 standset, da han kom kørende ad Strandvejen. Her viste det sig, at han havde sat sig bag rattet, selvom han tidligere var blevet frakendt sit kørekort og ikke havde generhvervet det. Manden blev derfor sigtet for kørsel uden førerret.

Hærværk mod bil
Gentofte: En Opel Zafira, som holdt parkeret på Ellebækvej, er mellem lørdag klokken 20.00 og søndag klokken 11.30 blevet udsat for hærværk. En ukendt gerningsmand har slået flere buler i bilen, muligvis med en hammer.

Ultralydsmaskine stjålet
Virum: Fra en Audi, som holdt parkeret på Furesø Parkvej, er der mellem lørdag klokken 23.30 og søndag klokken 10.00 blevet stjålet en rygsæk med en ultralydsmaskine. 

Højtaler stjålet
Frederikssund: Fra en Peugeot 107, som holdt parkeret på Kocksvej, er der mellem lørdag klokken 23.59 og søndag klokken 14.00 stjålet en trådløs højtaler og en oplader.

Unge skabte utryghed
Helsingør/Farum: En gruppe på 10-15 unge mænd skabte med deres opførsel søndag eftermiddag klokken 15.25 utryghed i området ved Helsingør Svømmehal. En patrulje kørte til stedet og efterfølgende rundt i området, dog uden at finde de unge. Også i Farum skabte nogle unge mænd utryghed. Det skete søndag aften omkring klokken 20.00, hvor de unge mænd, hver gang nogle unge kvindelige medarbejdere gik ud med affald bag ved Kvickly, henvendte sig til de unge kvinder. Politiet blev kontaktet og kørte til stedet, men også her var de unge mænd forduftet.

Kastede kanonslag ind under bil
Birkerød: Fra en forbipasserende bil, blev der søndag aften klokken 23.13 kastet et kanonslag ind under en anden bil, som holdt parkeret på Soldraget. 

Brand i bil
Nivå: Klokken 01.48 natten til mandag blev der anmeldt en brand i en VW Polo, som holdt parkeret i Kastaniens Kvarter. Det kan ikke udelukkes, at branden var påsat, da bilens bagrude var blevet knust med en brosten, som efterfølgende lå inde i bilen, og der i nærheden af bilen blev fundet rester fra en benzindunk.  
 
Indbrud i privat beboelse anmeldt til Nordsjællands Politi 17. - 20. januar 2020
