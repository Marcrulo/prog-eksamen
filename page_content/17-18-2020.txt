Spritbilist overså kø
Hillerød: En 45-årig med ukendt adresse overså mandag morgen klokken 07.46, at der var kø på Hillerødmotorvejens forlængelse og kørte ind i en anden bilist, en 55-årig kvinde fra Helsinge. Den 45-årige var påvirket af spiritus, da uheldet skete og blev taget med på skadestuen for at få taget en blodprøve, som skal fastlægge hans nøjagtige promille. Den 55-årige kvinde blev kørt til tjek på skadestuen.

Bule i biltag
Helsingør: En Toyta Yaris, som holdt parkeret på Esrumvej, har mellem lørdag klokken 20.00 og søndag klokken 11.00 været udsat for hærværk. Bilen har fået en bule i taget, formentlig ved at nogen har stået på bilen.

Gløder i skraldespand antændte brand
Klampenborg: Nogle gløder i en skraldespand var mandag formiddag klokken 10.27 årsag til, at der udbrød brand i selvsamme skraldespand ved en villa på Strandvejen. Ingen personer kom til skade ved branden.

Stjal taske og tørklæde
Kgs. Lyngby: En 29-årig udenlandsk kvinde blev mandag klokken 11.00 taget for butikstyveri i Magasin, hvor hun havde stjålet en taske og et tørklæde, Kvinden blev sigtet for tyveriet.

Kørte uden kørekort
Tikøb: En 26-årig mand fra Nørre-Alslev blev torsdag klokken 12.20 standset, da han kom kørende på sin knallert på Gurrevej. Den 26-årige havde ikke noget kørekort til knallerten og blev derfor sigtet for kørsel uden førerret.

Snarrådig seks-årig
Helsinge: En seks-årig dreng var mandag eftermiddag snarrådig og gjorde præcis, som han havde lært, da en fremmed mand henvendte sig til ham ved Ramløse Skole. Drengen var klokken 14.15 på vej fra skole og hen til den nærliggende SFO, da en mand kontaktede ham og fortalte, at han var blevet sendt hen for at hente drengen. Manden havde en is i hånden, som han tilbød drengen, hvis drengen ville gå med manden hen til hans bil. Men den seks-årige kunne godt huske, hvad han havde lært om, hvad han skulle gøre, hvis han blev kontaktet af en fremmed, så han skyndte sig at løbe sin vej og finde en voksen, som han fortalte, hvad han havde oplevet. Den fremmede mand beskrives som dansk af udseende, 23-30 år, 185-190 cm høj, almindelig af bygning med lyst, kort hår og overskæg. Han talte dansk og var iført cowboybukser og en langærmet trøje.

Spritbilist standset
Frederiksværk: En 52-årig mand fra Hundested blev mandag aften klokken 19.15 standset, da han kom kørende ad Hillerødvej. Her viste en alkometertest, at hans promille var over den tilladte, og han blev derfor sigtet for spirituskørsel og taget med på hospitalet, hvor han fik taget en blodprøve, som skal fastlægge hans nøjagtige promille.

Unge lavede uro
Hundested: En gruppe unge lavede mandag aften klokken 19.24 så meget uro på Hundested Bibliotek i Nørregade, at en patrulje kom til stedet. To unge mænd på 16 og 17 år fra Hundested blev bortvist fra stedet og deres forældre blev kontaktet og informeret om de unges opførsel.

Værktøj stjålet fra bil
Helsingør: Fra en Citroën varebil, der var parkeret på Borgm. P. Christ. Vej, er der i løbet af natten til tirsdag blevet stjålet forskelligt el-værktøj blandt andet skruemaskiner, vinkelslibere samt batterier. Tyveriet blev anmeldt klokken 05.57 tirsdag morgen, og tyven har brudt bilens bagdør op for at skaffe sig adgang til værktøjet.
 
Indbrud i privat beboelse anmeldt til Nordsjællands Politi 17. - 18. februar 2020
