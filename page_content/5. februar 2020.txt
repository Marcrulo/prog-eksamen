Indbrud i skole, Humlebæk
Klokken 08.08 blev det anmeldt fra Humlebæk Lilleskole, at der natten til tirsdag klokken 02.51 til 02.53 havde været indbrud på skolen, hvorfra der som minimum var blevet stjålet et par pc’er og en tablet.


Tyveri af olie, Ølstykke
Klokken 13.05 blev det anmeldt fra en virksomhed på Lysholmvej, at der imellem mandag klokken 18.00 og tirsdag klokken 06.00 var blevet stjålet 1000 liter dieselolie fra en tank på stedet.


Tyveri af taske, Kongens Lyngby 
Klokken 13.09 anmeldte personalet fra Fakta på Jernbanepladsen på vegne af en kunde, at kunden omkring klokken 12.20 havde fået stjålet sin taske i butikken. Kunden, en 87-årig kvinde fra Kongens Lyngby, havde haft sin taske hængende på sin rollator, imens hun foretog sine indkøb, og da hun skulle betale for sine varer, opdagede hun, at tasken var væk.

Nordsjællands Politi skal nu blandt andet kigge på videoovervågning fra supermarkedet.


Mistænkeligt forhold, Frederiksværk
Klokken 13.34 blev det anmeldt, at en fremmed mand omkring klokken 12.15 havde antastet en 8-årig dreng på Magleblikskolen. Manden havde indfundet sig på et af skolens udendørsarealer, hvor han skulle have forsøgt at lokke drengen med sig, men drengen var i stedet løbet ind på skolen.

Den fremmede beskrives som: Mand, 40-45 år, 180-185 cm høj, iført grå/sort hættetrøje.
 
Gps-sporing førte til fund af flere stjålne biler og cykler, Skævinge
I forbindelse med sporing af gps’en i en bil, som blev stjålet fra Vedbæk Strandvej natten til tirsdag, kørte en patrulje til Amtsvejen i Skævinge. Her fandt patruljen en bil, de mente var identisk med den stjålne bil.

Mens politiet befandt sig på adressen, kom en 20-årig mand fra området til stedet. Patruljen kunne her konstatere, at han var i besiddelse af nøgler til flere biler samt nøgler til en garage på stedet. Ved en undersøgelse af garageområdet blev der fundet tre cykler til en større værdi, som var meldt stjålet samt to andre stjålne biler og flere stjålne nummerplader.

Kort før klokken 16 blev den 20-årige mand derfor anholdt og sigtet for forholdene, og han bliver onsdag klokken 13.30 fremstillet i grundlovsforhør ved Retten i Lyngby.

 
Ild i trailer, Espergærde
Klokken 17.43 blev det anmeldt, at der var ild i en trailer på Helsingørmotorvejen. Politi og brandvæsen kørte til stedet, hvor den ene vognbane kortvarigt blev afspærret, mens branden blev slukket. Årsagen til ildens opståen er på tidspunktet for døgnrapportens udgivelse ikke kendt.

 
Spirituskørsel, Helsinge
Der indløb klokken 18.21 anmeldelse om, at en bil på Græstedvej kørte usikkert, og en patrulje kørte derfor til området for at udfinde bilen, idet der var mistanke til spirituskørsel. På Østergade fik patruljen kontakt til bilen, og et alkometer viste, at føreren, en 67-årig mand fra området, formentlig havde kørt bil med en promille over det tilladte. Han blev derfor anholdt og sigtet for spirituskørsel.

 
Cykel tabt på motorvejen skabte problemer, Kgs. Lyngby
Omkring klokken 18.45 indløb der flere anmeldelser om, at en bil havde tabt en cykel på vejen, hvilket skabte trafikale problemer og herunder, at en anden bil havde påkørt cyklen. Patruljer kørte til stedet, hvor motorvejen midlertidigt blev afspærret, og trafikken ledt ad andre veje, indtil cyklen var fjernet. 

 
Værktøj stjålet fra varebiler, Charlottenlund
Klokken 20.31 blev det anmeldt, at der fra to varebiler, som holdt parkeret på Bernstorffsvej blev stjålet diverse el-værktøj. Indstigningen er ved begge biler sket ved, at der blev boret hul over håndtaget på sidedørene. Tyverierne er sket mellem mandag klokken 18.00 og tirsdag klokken 07.30.

 
Kørte bil trods frakendelse, Hundested
En 52-årig kvindelig bilist uden kendt adresse blev klokken 00.43 standset på Amtsvejen. Hun kunne ikke fremvise et gyldigt kørekort, da hun havde fået frakendt retten til at køre bil, og hun blev derfor sigtet for kørsel uden førerret.

 
Spiritus- og narkokørsel, Helsingør
En patrulje standsede klokken 01.50 en 25-årig mandlig bilist fra Helsingør på Ørebakken. Her viste et alkometer, at han formentlig havde kørt bil med en promille over det tilladte, mens et narkometer indikerede, at han formentlig også havde været påvirket af euforiserende stoffer under kørslen. Han blev derfor anholdt og sigtet for både spiritus- og narkokørsel. 

 
Brand i skraldespande, Jægerspris
Klokken 05.27 blev det anmeldt, at der var brand i to skraldespande på Strandgaardsvej. Politi og brandvæsen kørte til stedet, hvor branden hurtigt blev slukket. Årsagen til branden er på tidspunktet for døgnrapportens udgivelse er på nuværende tidspunkt ikke fastlagt.
 
Indbrud anmeldt i privat beboelse i Nordsjællands politikreds 4.-5. februar 2020
