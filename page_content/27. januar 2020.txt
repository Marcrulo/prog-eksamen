Tyveri fra personbil, Helsingør
Klokken 10.34 blev det anmeldt, at der lørdag mellem klokken 20.00 og søndag klokken 10.30 var blevet knust en rude i højre sidedør i en BMW holdende på Violvej, hvorefter der var blevet stjålet anlæg, skærme i instrumentbrættet, lygter og motordele.  
 
Spirituskørsel, Værløse
Klokken 10.36 anmeldte en 39-årig kvinde fra Ballerup, at hun stod med en mandlig bilist på Ballerupvej, der fremstod beruset. En patrulje blev sendt til stedet, hvor en 46-årig mand fra Valby blæste alkometeret op over det tilladte, hvorfor han blev kørt med til udtagning af blodprøve, der skal fastslå den eventuelle grad af påvirkning.
 
Mistænkeligt forhold, Hellerup

Klokken 14.01 blev det anmeldt, at en varevogn kørte mistænkeligt langsomt rundt på Phistersvej, og at personerne i varevognen sendte lange blikke efter flere adresser.

En patrulje blev sendt til stedet, hvor det dog kunne konstateres, at forholdet var legalt. Alligevel skal der fra Nordsjællands Politi lyde ros til anmelderne for at reagere på deres observationer.
 
Vold i trafikken, Stenløse
Ud for Shell på Frederikssundsvej måtte en 22-årig mand fra Skibby og hans veninde klokken 14.15 bremse hårdt op i deres bil for at undvige en forankørende bil, der bremsede op lige foran dem. Passageren i den forankørende bil kom derefter ud, åbnede døren ind til den 22-årige og gav ham en lussing på venstre kind, hvorefter han gik tilbage til bilen, som kørte fra stedet. 

Da den 22-årige mand og hans veninde kørte videre og kom til en rundkørsel tæt ved, kørte bilen fra tidligere op på siden af dem, og passageren, som kort forinden havde givet den 22-årige en lussing, hang nu ud af vinduet i passagersiden og slog med et træbat to gange på bilen, som den 22-årige mand sad i.

På baggrund af efterforskning har Nordsjællands Politi en formodning om, hvem gerningsmændene er. 


Tyveri af taske, Holte

Klokken 15.12 anmeldte en 67-årig kvinde fra Virum, at hendes taske var blevet stjålet fra hende imellem klokken 13.50 og 15.12. Tasken havde ligget under kvindens bord, imens hun havde spist frokost i Holte Midtpunkt, og da hun skulle bruge den, var den væk.
 
Narkokørsel uden førerret, Frederikssund
Klokken 16.50 blev en 20-årig mandlig bilist fra Helsingør standset på Korshøj af en patrulje. Her viste et narkometer, at han formentlig havde kørt bil under påvirkning af euforiserende stoffer. Han kunne heller ikke fremvise et gyldigt kørekort, da han ikke havde erhvervet sig sådan et, og han blev derfor anholdt og sigtet for narkokørsel og kørsel uden førerret.
 
Brand, Gentofte
Klokken 17.29 indløb der anmeldelse om brand i et hus på Springbanen. Politi og brandvæsen kørte til stedet, hvor det kunne konstateres, at der var sket røgudvikling fra en madras, som formentig var blevet antændt. En 17-årig ung mand med relation til bopælen kom kort efter til stedet og meldte sig selv, og han blev derfor anholdt og sigtet for fortsætlig brandstiftelse. En af husets beboere, en 60-årig mand, blev kørt på hospitalet for behandling for røgforgiftning.
 
Den 17-årige fremstilles mandag klokken 14.30 i grundlovsforhør ved Retten i Lyngby.
 
Færdselsuheld, Kokkedal
Klokken 19.34 indløb der anmeldelse om, et færdselsuheld mellem to personbiler på Fredensborg kongevej i krydset ved Hesselrødvej, idet 35-årig mandlig bilist fra Allerød påkørte en 62-årig mandlig bilist fra Nærum. Den 35-årige blev derfor ved politiets ankomst til stedet sigtet for ikke at overholde sin vigepligt.

Ved uheldet skete der ikke umiddelbart større personskade, men den ene af parterne blev efterfølgende kørt til tjek på hospitalet. 

 
Indbrud i virksomhed, Vedbæk
Der indløb klokken 19.53 anmeldelse om muligt indbrud i øjeblikket i TrackMann på Stubbeled, idet der stod flere stiger lænet op ad bygningen, og nogle vinduer var knust. En patrulje kørte til stedet, hvor de konstaterede, at der havde været indbrud, men gerningsmændene var ikke længere at finde i området.

Der er på tidspunktet for døgnrapportens udgivelse ingen oplysninger om eventuelle stjålne genstande.

 
Færdselsuheld, Ølstykke
På Roskildevej under broen ved Frederikssundsvej skete der klokken 21.13 et færdselsuheld, da en 46-årig mandlig bilist fra Jyllinge af ukendte årsager mistede herredømmet over sin bil og påkørte autoværnet forud for broen i sydlig retning. Herved røg bilens ene hjul og ophæng af bilen og røg over i modsatte vognbane. En 52-årig kvindelig bilist fra Jyllinge, som også kørte i sydlig retning, forsøgte derefter at undvige den forulykkede bil ved at køre over i modsatte vognbane, hvorved hun påkørte hjulet og ophænget, der var faldet af den forulykkede bil.

Der skete ved uheldet umiddelbart ikke større personskade, men politi og brandvæsen blev sendt til stedet, da de forulykkede biler spærrede for trafikken, og der lå væsker på vejen. Kort efter klokken 23 kunne der igen køre biler på vejen. 

 
Tyveri fra fitnesscenter, Fredensborg
Mellem klokken 19.30 og 21.00 fik en 16-årig ung kvinde fra lokalområdet stjålet sin taske indeholdende blandt andet pung, penge og diverse kort fra et uaflåst skab i Fitness World på Tinghusvej. Hun anmeldte forholdet klokken 21.24 og havde mistanke til en mand, som havde holdt øje med hende af flere omgange under hendes træning. Da hun var færdig med at træne, lagde hun mærke til, at manden med stor hast forsvandt fra mændenes omklædningsrum med en stor taske.

Manden beskrives som: dansk af udseende, ca. 22 år, ca. 180 cm, almindelig af bygning, hvid i huden med brunt kort hår og skægstubbe. Iført sort t-shirt, sorte træningsbukser inde i træningslokalet og efterfølgende også sort jakke. Medbragte sort Hummel-taske med hvide striber.
 
Forsøg på indbrud, Charlottenlund
Klokken 23.40 anmeldte en beboer fra en opgang på Strandvejen, at der befandt sig en mand med et koben i opgangen. En patrulje blev sendt til stedet, hvor det kunne konstateres, at der havde været forsøg på indbrud i en lejlighed i opgangen, men at indbrudstyven ikke var lykkedes med sit forehavende.

Personen i opgangen beskrives som: mand, sort hår, iført sort hættetrøje, sort læderjakke og sorte sko.

 
Indbrud i garage, Helsinge
Klokken 01.43 blev det anmeldt fra Gyvelvænget, at bopælens alarm i garagen var gået i gang klokken 01.30, og at to mænd i den forbindelse var løbet fra stedet. 
 
Flere patruljer blev sendt til Helsinge, og efter rundering i området blev en bil spottet, hvori der sad to mænd, som passede til signalementet på de to fra Gyvelvænget. Bilen blev standset, og efter en kort efterforskning blev politiets opmærksomhed ikke blot rettet mod de to mænd i bilen, men ligeledes mod en adresse i Vejby. 

Nordsjællands Politi kørte til Vejby, hvor der på den pågældende adresse blev truffet endnu en mand, ligesom der blev fundet en del genstande, som muligvis er tyvekoster.

De tre mænd er alle udenlandske statsborgere på henholdsvis 29 år, 40 år og 43 år, og de fremstilles i grundlovsfør i Retten i Helsingør mandag klokken 13.00. 

 
Kørsel i påvirket tilstand uden førerret, Frederikssund
Klokken 04.48 blev en 32-årig mandlig bilist fra Skævinge standset og kontrolleret på Byvej. Her viste det sig, at han ikke besad retten til at køre bil, ligesom han fik narkometeret til at slå ud, hvorfor han blev taget med til udtagning af blodprøve, der skal fastslå den eventuelle grad af påvirkning.
 
Indbrud anmeldt i privat beboelse i Nordsjællands politikreds den 24.-27. januar 2020
