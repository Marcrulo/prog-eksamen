Taxakunde ville ikke betale, Hellerup
Klokken 12.08 kontaktede en taxachauffør Nordsjællands Politi, idet han stod med en beruset kunde på Svanemøllevej, som ikke ville betale for den netop overståede tur. En patrulje blev sendt til stedet, hvor det endte med, at kunden, en 39-årig mand fra lokalområdet, betalte, hvad taxameteret viste.
 

Narkokørsel og kørsel uden førerret, Humlebæk
Klokken 13.50 blev en 26-årig kvindelig bilist fra Kastrup standset og kontrolleret på Helsingørmotorvejen i den nordgående retning. Her viste det sig, at kvinden ikke havde erhvervet sig retten til at føre bil, ligesom hun fik narkometeret til at slå ud for cannabis. Ved den efterfølgende visitation blev hun fundet i besiddelse af en mindre mængde hash. Hændelsen medførte i øvrigt, at bilen blev beslaglagt.

 
Færdselsuheld, Holte
Klokken 15.44 blev det anmeldt, at der netop var sket et færdselsuheld på Helsingørmotorvejen i sydgående retning, hvor en motorcyklist havde påkørt en varebil. Det nærmere hændelsesforløb er endnu ikke fastlagt.

Motorcyklisten, en 33-årig mand fra Midtsjælland, blev efterfølgende kørt på sygehuset.

 
Hærværk, Helsinge
Ifølge en anmeldelse, som indløb klokken 16.50, havde en mand netop knust vinduet til buschaufførernes venterum på Helsinge Station. En patrulje kørte til stedet, hvor de udfandt en 53-årig mand fra Gentofte svarende til beskrivelsen, og han blev sigtet for hærværk.
 
Kørte i brugsstjålet bil med spiritus i blodet, Hellebæk
En patrulje standsede klokken 18.06 en 42-årig mandlig bilist fra Dronningmølle på Nordre Strandvej. Her viste et alkometer, at den 42-årige havde kørt bil, selv om han var påvirket af alkohol over det tilladte. Patruljen kunne desuden konstatere, at manden havde brugsstjålet den bil, han kørte i, samt at han havde fået inddraget sin førerret. Den 42-årige mand blev derfor anholdt og sigtet for de tre forhold. 

 
Færdselsuheld, Skævinge
På Smedevej påkørte en 31-årig mandlig bilist fra Ølsted grundet uopmærksomhed en parkeret bil klokken 19.24. Ved patruljens ankomst kunne det med et alkometer konstateres, at den 31-årige havde en promille over det tilladte, og han blev derfor anholdt og sigtet for spirituskørsel. En blodprøve blev udtaget med henblik på at fastslå den eksakte promille. 

 
Brand, Humlebæk
På Sandvejen ved Krogerup opstod der klokken 20.43 naturbrand i et mindre område. Politiet kørte til stedet, hvor det kunne konstateres, at der ikke var fare for spredning, og branden blev hurtigt slukket.

 
Mistænkeligt forhold, Skodsborg
På Skodsborg Strandvej observerede en beboer fra området klokken 21.05 en mand, som ifølge anmeldelsen udviste mistænkelig adfærd. Manden beskrives som østeuropæisk af udseende, ca. 26 år, ca. 185 cm, spinkel af bygning, brun i huden og med kort sort hår. Iført hvid tynd striktrøje. Medbragte skrå bæltetaske. Kørte i en sort BMW.

 
Kørsel uden førerret, Snekkersten
Klokken 00.00 standsede en patrulje en 27-årig mandlig bilist fra området på Fokken. Han kunne ikke fremvise et gyldigt kørekort, da han ikke havde førerret, og derudover havde han ”lånt” en bekendts bil uden at have dennes tilladelse til det. Den 27-årige blev derfor sigtet for begge dele.
 
Færdselsuheld, Hellerup
På tilkørslen til Helsingørmotorvejen ud for Lyngbyvej påkørte en 25-årig mand fra Nakskov klokken 00.05 autoværnet og endte i den forbindelse i 1. vognbane på Helsingørmotorvejen. Der skete ikke umiddelbart nogen personskade, men føreren af bilen blev alligevel kørt til tjek på hospitalet. I forbindelse med uheldet blev 1. og 2. vognbane på Helsingørmotorvejen afspærret i en kortere periode.
 
Forsøgte at stjæle fra biler, Hellerup
Klokken 00.37 indløb der anmeldelse om, at to personer netop gik rundt på parkeringspladsen ved Gentofte Hovedbibliotek og tog i dørhåndtagene på de parkerede biler. En patrulje kørte straks til stedet, og efter kort at have kørt rundt i området udfandt de to personer svarende til anmelderens beskrivelse af gerningsmændene. Da de to personer, en 19-årig mand fra Brønshøj og en 18-årig mand fra Vanløse, ikke havde en god forklaring på deres færden i området, og da de blandt andet var i besiddelse af tomme rygsække og handsker, blev de anholdt og sigtet for forsøg på tyveri fra personbiler.
 
Narkokørsel, Holte
På Kongevejen blev en 23-årig mandlig bilist fra Greve standset kokken 02.53. Et narkometer viste, at han havde kørt bil under påvirkning af euforiserende stoffer, hvilket han blev sigtet for.
 
Færdselsuheld, Ølstykke
På Ny Toftegårdsvej skete der klokken 06.37 et færdselsuheld. En cyklist blev påkørt af en bil og blev efterfølgende kørt til tjek på hospitalet. På tidspunktet for døgnrapportens udgivelse var der endnu ikke registreret oplysninger om køn, alder m.v. på parterne.
 
Indbrud anmeldt den 28. juni - 1. juli 2019 i Nordsjællands politikreds
