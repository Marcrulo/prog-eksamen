Navigationssystem stjålet
Charlottenlund: Et navigationssystem er mellem klokken 01.00 og 07.50 mandag blevet stjålet fra en BMW, som holdt parkeret på Hovmarksvej.

Minilæsser stjålet
Ølsted: En minilæsser er mellem lørdag klokken 11.00 og søndag klokken 12.00 blevet stjålet fra en lagerplads på H.J. Henriksens Vej.

Forlygter stjålet
Hellerup: Fra en BMW, som holdt parkeret på Bengtasvej, er der mellem klokken 00.30 og 05.00 mandag stjålet et par forlygter.

Træer fældet af hærværksmand
Gilleleje: 11 træer, alle fire-fem meter høje og med en diameter på 15-20 cm, som stod på en privat grund på Græstedvejen, er i dagene fra den 10. til den 20. juni blevet fældet. Hærværket blev anmeldt mandag formiddag klokken 10.35.

Smed taske med hash
Nivå: En 19-årig mand fra Nivå blev mandag eftermiddag sigtet for besiddelse af euforiserende stoffer med henblik på salg. Det skete i Nivå Center, hvor manden forsøgte at løbe fra en politipatrulje og i flugtforsøget smed en taske fra sig. Den 19-årige blev dog løbet op af patruljen, som kunne konstatere, at tasken indeholdt flere små salgsposer med hash samt en mobiltelefon.

Beboer skræmte tyv væk
Hillerød: En 54-årig mand fik klokken 02.45 natten til mandag skræmt en tyv væk. Manden vågnede i sit hus på Harestien og da han gik ud af sit soveværelse, så han en person med en lommelygte i et af husets andre værelser. Det fik manden til højt at råbe til personen, at han skulle se at komme ud, hvorefter tyven forsvandt ud af et åbentstående vindue. Tyven beskrives som almindelig af bygning, middelhøj og iført mørkt tøj. Episoden blev anmeldt til politiet klokken 16.02 mandag eftermiddag.

Ukrudtsbrænder antændte træ
Ølstykke: Ilden fra en ukrudtsbrænder fik mandag eftermiddag klokken 16.12 fat i et træ, som stod op ad en carport på Uglevej. Da politi og brandvæsen kom til stedet, var husets beboer, en 74-årig mand allerede i gang med at slukke ilden med en haveslange. Brandvæsenet sørgede for efterslukning og den 74-årige blev sigtet for overtrædelse af Beredskabsloven.

Narkobilist standset
Helsinge: En 20-årig mand fra Gilleleje blev mandag klokken 17.20 standset, da han kom kørende ad Ny Mårumvej. Her viste en narkometertest, at han var påvirket af både hash og kokain og han blev endvidere fundet i besiddelse af mindre mængder af begge stoffer. Den 20-årige blev sigtet for kørsel under indflydelse af euforiserende stoffer samt besiddelse af hash og kokain.

Pc stjålet fra bil
Kgs. Lyngby: En taske med en bærbar pc er mellem klokken 16.55 og 18.00 blevet stjålet fra en Mercedes, som holdt parkeret på Nørgaardsvej. Tyven har skaffet sig adgang til bilen ved at knuse en siderude.

Betalte for lidt for varerne
Farum: To kvinder og en mand på samt en ekspedient i Normal på Farum Bytorv blev mandag aften anholdt og sigtet for tyveri. De tre personer havde af flere omgange forsynet sig med varer fra butikken, men da de kom op til ekspedienten, som de alle tre kendte, var det kun en brøkdel af prisen, som blev slået ind på kasseapparatet og betalt. 

Falsk hjemmehjælper på spil
Frederiksværk: En falsk hjemmehjælper var klokken 12.50 tirsdag på spil på Baldersvej. Her bankede kvinden på hos en 89-årig kvinde og sagde, at hun var kommet for at smøre mad til den 89-årige. Men den 89-årige lod sig ikke narre, for hun fik nemlig ikke hjælp fra hjemmeplejen, og bad kvinden om at forsvinde. Den falske hjemmehjælper beskrives som ung, lyshåret, iført kort nederdel eller shorts og en gennemsigtig top.

Kørte spritkørsel i havetraktor
Skibby: En 44-årig mand med ukendt adresse blev mandag aften klokken 19.05 standset, da han kom kørende ad Vigvejen i en havetraktor. Manden er tidligere blevet frakendt kørekortet og en alkometertest viste, at hans promille var over det tilladte. Han blev derfor sigtet for kørsel uden førerret og spirituskørsel.

Falsk politibetjent på spil
Værløse: Flere borgere i Værløse blev mandag eftermiddag og aften ringet op af en ukendt mand, som foregav at være fra politiet. Under påskud af, at borgerne havde været udsat for hackerangreb, bad manden borgerne om oplysninger om, hvor mange penge, de havde i banken samt oplysninger om deres kort- og kontonummer. Flere af borgerne fattede dog mistanke og kontaktede det rigtige politi.

16-årig slået med flaske
Gilleleje: En 16-årig ung mand blev klokken 02.05 natten til mandag slået i hovedet med en flaske af en anden ung mand. Episoden skete på stranden ud for ”Lysglimt”, hvor den 16-årige var sammen med nogle venner og den anden mand, sad i nærheden med sine venner. Der opstod noget uenighed mellem dem, og i den forbindelse blev den 16-årige slået i hovedet med en flaske. Politiet har en formodning om, hvem gerningsmanden kan være.

Kørte uden kørekort
Helsingør: En 31-årig mand fra Helsingør blev mandag aften klokken 19.48 sigtet for at køre uden kørekort. Manden blev standset, da han kom kørende ad Helsingørmotorvejen.

Overlod sin bil til mand uden kørekort
Kgs. Lyngby: En 41-årig mand fra Dyssegård er klokken 03.09 blevet sigtet for at have overladt sin bil til en 37-årig mand, også fra Dyssegård, som ikke havde noget kørekort. De to blev standset i bilen på Lundtoftegårdsvej, hvor den 37-årige fik en sigtelse for kørsel uden førerret. 

Kørecomputer og airbag stjålet
Gentofte: Fra en BMW, som holdt parkeret på Jægersborg Allé, er der ved midnatstid tirsdag stjålet en kørecomputer samt en airbag. Tven har skaffet sig adgang til bilen ved knuse en siderude. 

Indbrud anmeldt til Nordsjællands Politi 24. - 25. juni 2019
