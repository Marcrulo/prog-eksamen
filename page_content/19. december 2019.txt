Tyveri fra villa, Tisvildeleje
Klokken 07.36 blev det anmeldt, at der imellem tirsdag klokken 22.00 og onsdag klokken 06.30 var blevet stjålet en PH-lampe fra en facadevæg på en bolig på Indelukket.
 
Færdselsuheld, Humlebæk
Klokken 07.53 skete der et færdselsuheld på Hørsholmvej i krydset ved Langstrupvej, da en 30-årig mand fra Hørsholm formentlig på grund af træthed mistede herredømmet over sin bil og påkørte et vejtræ. Færdselsuheldet medførte større materiel skade, men føreren slap umiddelbart uden de større fysiske skrammer. 
 
Mistænkeligt forhold var helt legalt, Allerød
Klokken 08.32 anmeldte en kvinde, at der kørte en bil langsomt rundt i kvarteret omkring Lucernevej, og at den mandlige passager kiggede meget nysgerrigt på boligerne.

En patrulje blev sendt til området, hvor bilen kort efter blev fundet parkeret uden personer i. Efter lidt søgning i nærområdet blev bilens fører og passager udfundet, og det viste sig, at de på helt legal vis havde ledt efter den adresse, hvor de var hyret ind til at gøre rent. Alligevel skal der fra Nordsjællands Politi lyde ros til anmelderen for at kontakte 114 og berette om forholdet.
 
Vold, Frederikssund
Klokken 09.32 anmeldte en skolepædagog, at en af hendes 14-årige elever kort forinden var blevet udsat for vold af en mand i S-toget kørende fra Frederikssund i retning mod København. 

Episoden fandt sted, da den 14-årige pige havde forsøgt at vække en sovende mand, hvilket han tog så ilde op, at han tildelte hende et spark i hovedet, som medførte næseblod. Manden stod efterfølgende af på Veksø Station, mens en patrulje mødtes med anmelder og den 14-årige pige på Ballerup Station for at optage rapport.
 
Butikstyveri, Charlottenlund
Klokken 11.51 anmeldte personalet fra Fakta på Ordrupvej, at de havde tilbageholdt to 17-årige unge mænd, der havde forsøgt at stjæle tyggegummi og energidrik.

Idet butikstyvene var under 18 år, blev en patrulje sendt til stedet, hvor de to 17-årige blev sigtet for butikstyveri, ligesom de relevante voksne blev informeret om forholdene.
 
Hoved skåret af hanekylling, Jægerspris
Klokken 13.35 anmeldte en beboer på Strandhøj, at hun havde fundet hjemmets hanekylling efterladt på trappestenen foran hoveddøren med hovedet skåret af kroppen. Hanekyllingen var normalt gående i en hønsegård, der var aflukket med en låge med krog på.
 
Røveri, Gentofte
Klokken 15.01 anmeldte en far på vegne af sin 14-årige søn, at sønnen klokken 14.45 foran bageriet på Anemonevej var blevet passet op af tre personer med hætter og halsedisser på. De tre personer, hvoraf den ene havde en kniv, havde truet sønnen til at udlevere sine smykker, og han havde derfor udleveret sin halskæde til dem.
 
Tyveri fra taske, Hillerød
Klokken 15.34 anmeldte en 81-årig kvinde fra Hillerød, at hun en times tid forinden havde fået stjålet sin pung indeholdende knap 2.000 kroner i kontanter samt diverse ID- og kreditkort, imens hun havde været i Slotsarkaderne.
 
Anholdt for trusler, Hillerød
Klokken 17.20 blev det anmeldt, at en 15-årig dreng havde modtaget trusler fra en person på Snapchat. Det drejede sig angiveligt om en 18-årig mand, som var mistænkt i en anden sag, hvor den 15-årige var vidne. Politiet fik efterfølgende kontakt til den 18-årige mand, som blev anholdt og sigtet for trusler mod et vidne. Han fremstilles i dag klokken 13.00 i grundlovsforhør ved Retten i Hillerød.
 
Færdselsuheld, Veksø
Klokken 17.03 skete der et færdselsuheld på Veksø Bygade, da en 84-årig kvindelig bilist fra området, som af flere omgange havde kørt i den forkerte vognbane, kørte ind i en baggård via et grusstisystem og påkørte nogle blomsterkasser.

En patrulje kørte til stedet, hvor de konstaterede, at kvinden ikke havde ret til at føre bil, hvilket hun blev sigtet for. 
 
Eftersættelse af knallert, Helsingør
Klokken 17.25 eftersatte en patrulje en knallert med to personer uden styrthjelme på, som kom kørende på Kongevejen. På Mads Holms Vej ud for Kierbosvej væltede knallerten i noget vådt græs, og de to personer flygtede fra stedet, hvorved patruljen tabte dem af syne. Det kunne efterfølgende konstateres, at knallerten var brugsstjålet, og patruljen bragte den derfor tilbage til sin rette ejer, som var meget glad for at blive genforenet med den.

De to personer på knallerten beskrives som mellemøstlige af udseende og iført sorte dunjakker.
 
Tyveri fra taske, Birkerød
Klokken 17.55 anmeldte en 58-årig kvinde fra lokalområdet, at hun ca. en halv time forinden havde fået stjålet en pung indeholdende diverse kort fra hendes taske, mens hun handlede i Kop & Kande på Teglporten. Da hun skulle betale for en vare i butikken, opdagede hun, at pungen var væk, og kvinden havde mistanke til en kvinde, som havde stået lige bag hende inde i butikken, mens hun bukkede sig ned for at se prisen på en vare.

Kvinden beskrives som: østeuropæisk af udseende, 25-30 år, 150-160 cm, spinkel af bygning, brun i huden, med sort skulderlangt hår og mørke øjne. Iført sort jakke og bedragte lysebrun lædertaske. Talte fremmedsprog.
 
Spyttet i hovedet grundet parkering, Kgs. Lyngby
Ifølge en anmeldelse, som indløb klokken 18.45, havde en kvindelig billist på Jernbanepladsen netop på en meget aggressiv måde fortalt en 28-årig mand, at han havde parkeret ulovligt på en handicap-parkeringsplads. Herefter havde kvinden spyttet manden i hovedet, og da han kontaktede politiet, forsvandt hun fra stedet.

På baggrund af vidneforklaringer har Nordsjællands Politi en formodning om, hvem den kvindelige bilist er, og hun kan formentlig se frem til en sigtelse for forholdet. 
 
Spirituskørsel, Helsingør
Klokken 19.10 blev en 62-årig mandlig bilist standset på parkeringspladsen ved Folehaven. Han havde ifølge et alkometer kørt bil med en promille over det tilladte, og han blev derfor anholdt og sigtet for spirituskørsel. En blodprøve blev udtaget med henblik på at fastslå graden af den 62-åriges påvirkning.
 
Uro og uorden, Skibby
Klokken 19.39 blev det anmeldt, at nogle unge mennesker skød raketter og ulovlige kanonslag af i området omkring Marbækskolen, og at der også blev kørt ræs på stedet. Patruljer blev sendt til området, hvor de unge dog ikke længere opholdt sig. 
 
Bil i brand, Frederikssund
På Nygade var der klokken 19.41 brand i førersædet på en bil, og der var ligeledes knust en siderude. Patruljer kørte til stedet, hvor branden i mellemtiden var blevet slukket af borgere, som var kommet med en brandslukker. 

Bilen sås brugsstjålet i politiets systemer, og det formodes, at branden var påsat.
 
Arbejdsulykke, Hornbæk
Klokken 22.00 opstod der en mindre eksplosion, da en 43-årig mand skulle sætte en kasse ind i et skur ved Restaurant Olivia på Havnevej, hvor der også opbevaredes gasflasker. Politi og brandvæsen kørte til stedet, hvor også en ambulance ankom, idet den 43-årige ved ulykken blev forbrændt flere steder på kroppen.

Arbejdstilsynet blev adviseret og skal nu undersøge ulykkens nærmere omstændigheder.
 
Besiddelse af stoffer, flere steder
Ved Niverød Erhvervspark i Nivå traf en patrulje klokken 22.19 tre mænd i en bil, som holdt parkeret bag Toyota. Her blev to af mændene, henholdsvis en 21-årig fra Haderslev en 21-årig fra Kokkedal, sigtet for besiddelse af en mindre mængde hash. Den tredje, en 18-årig fra Kokkedal, blev sigtet for både besiddelse af en mindre mængde hash og besiddelse af en kniv.

Klokken 01.55 henvendte en patrulje sig til en 20-årig mand uden kendt adresse, som befandt sig på Høje Tøpholm i Hundested. Ved visitation fandt patruljen ham i besiddelse af en mindre mængde hash, og han blev derfor sigtet for besiddelse deraf.

Også klokken 02.15 visiterede en patrulje en 30-årig mand fra Kgs. Lyngby, som sad i en bil på en parkeringsplads ved Springforbivej og Strandvejen i Charlottenlund. Han var i besiddelse af en joint, og derudover blev der fundet hash og cannabis-præparater i bilen, hvorfor den 30-årige blev sigtet for besiddelse af euforiserende stoffer.
 
Affyring af kraftigt fyrværkeri, Humlebæk
Klokken 23.46 indløb der anmeldelse om, at der blev affyret kraftigt og muligvis ulovligt fyrværkeri i området nær Circle K på Baunebjergvej. En patrulje kørte til stedet, hvor de traf fire unge mennesker, som dog ikke med sikkerhed kunne kædes sammen med affyringen, men blev bortvist fra stedet.
 
Mistænkeligt forhold, Hundested
En 30-årig kvindelig beboer på Degnebakken hørte klokken 00.40 nogle puslelyde ved sit køkkenvindue og så, at to potteplanter var faldet på jorden. Hun synes muligvis, hun fik glimtet af en person, og da hun gik ud og kiggede, fandt hun en hue liggende på jorden. En patrulje kørte til området for at rundere, men de trak ikke nogen personer, som kunne kædes sammen med det mistænkelige forhold. 
 
Ville ikke medvirke til narkometertest, Allerød
På Kongevejen ved Nymøllevej standsede en patrulje en 28-årig mandlig bilist. Da han ikke ville medvirke til en narkometertest, blev han anholdt og sigtet for narkokørsel. Herefter han blev fragtet til hospitalet med henblik på at få foretaget en blodprøve, som skal fastslå mandens eventuelle påvirkning. 
 
Mistænkeligt forhold, Frederiksværk
Klokken 03.29 indløb der anmeldelse om, at beboerne i et hus på Hørvej klokken 03.05 var blevet vækket af deres alarm, og at de via overvågning kunne se to personer, som var gået ind i haven, hvor de kiggede ind ad husets vinduer. Da de to personer havde opdaget kameraerne, forlod de stedet ad Skåninggårdsvej mod vest.

En patrulje kørte til stedet for at kigge efter de to personer, men de var ikke at finde i området.

De to personer beskrives som: mænd, udenlandske af udseende, spinkle af bygning, iført mørke dunjakker, huer og vanter.
 
Mand bortvist fra tog, Hillerød
I et tog på Hillerød Station opførte en mand sig ifølge en anmeldelse, som indløb klokken 05.28, upassende over for de andre passagerer og ligeledes røg inde i toget. En patrulje kørte til stedet, hvor de fik kontakt til en 22-årig mand fra Frederiksværk, som de bortviste fra stedet.


 
Indbrud i privat beboelse anmeldt den 18. - 19. december 2019 i Nordsjællands politikreds
