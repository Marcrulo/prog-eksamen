Værktøj og entreprenørmaskiner stjålet
Frederikssund: Fra Tjæreborg Industri på Holmesvej er der mellem torsdag den 20. februar klokken 13.00 og i går, onsdag, stjålet værktøj og entreprenørmaskiner. Tyvene har skaffet sig adgang til gårdspladsen ved at bryde en nøgleboks op.


Kørte bil uden kørekort
Kokkedal: En 71-årig mand fra Hørsholm blev onsdag formiddag klokken 10.02 standset, da han kom kørende ad P M Daells Allé. Den 71-årige havde tidligere fået inddraget sin førerret og blev derfor sigtet for at køre uden kørekort.
 
Blev tildelt knytnæveslag
Fredensborg: En 55-årig mand fra Fredensborg fik onsdag formiddag klokken 10.33 et knytnæveslag på næsen af en 67-årig kvinde, som mente, at han havde punkteret et eller flere dæk på kvindens bil. Optrinnet fandt sted i Nødebohave, og kvinden blev sigtet for vold, da en patrulje kom til stedet.


Tricktyv på spil
Hillerød: En tricktyv var onsdag formiddag mellem klokken 11.30 og 12.00 på spil i Løngangsgade. Her skaffede tyven sig adgang til en lejlighed ved at fortælle den 89-årige kvinde, som bor der, at han var fra banken og i forbindelse med en sag skulle tage nogle billeder af hende og de kontanter, hun måtte have i sin bolig. Manden tog de udleverede kontanter med ind i et andet værelse for at kunne få bedre lys til fotograferingen, og da han forlod lejligheden, opdagede kvinden, at pengene var forsvundet. Det har ikke været muligt for kvinden at give et signalement af gerningsmanden. En anden beboer i Løngangsstræde, en 76-årig kvinde anmeldte, at hun omkring klokken 12.00 var blevet ringet op af en mand, som under dække af at sige, at han ringede fra Københavns Politi forsøgte at få kvinden til at udlevere bankoplysninger. Det lykkedes dog ikke.


Glemte gryde i ovn
Gentofte: En 49-årig kvinde blev onsdag eftermiddag klokken 12.35 sigtet for overtrædelse af Beredskabsloven, da hun havde sat en gryde på i ovnen og herefter forlod sin lejlighed i Gentoftegade. Maden i gryden begyndte nemlig at udvikle så meget røg, at brandvæsenet blev tilkaldt. De kunne heldigvis konstatere, at der ikke var nogen ild og heller ikke nogen tilskadekomne.


Træpiller stjålet
Værløse: Mellem tirsdag klokken 16.00 og onsdag klokken 08.00 er der stjålet flere tons træpiller fra en silo på Lejrvej.


Formodede indbrudstyve genkendt
Ålsgårde: En 27-årig kvinde fra Ålsgårde var vaks ved havelågen, da tre mænd onsdag eftermiddag klokken 13.27 udviste en mistænkelig interesse for nogle villaer på Freysvej. Kvinden kunne nemlig genkende personerne fra et tidligere indbrud i en villa i området, og kontaktede straks politiet og gav et signalement af mændene og fortalte i hvilken retning, de var gået. Et par patruljer blev sendt til stedet og her fik man i første omgang fat i den ene mand, mens de to andre stak af. De blev dog fundet og anholdt af den anden patrulje. De tre, som er henholdsvis 15, 15 og 26 år blev løsladt efter de var blevet afhørt.
 
Kvinde fundet død
Kgs. Lyngby: En 45-årig kvinde blev onsdag eftermiddag klokken 13.23 fundet død ved Lyngby Kirke. Der er ikke umiddelbart fundet tegn på, at der skulle have fundet en forbrydelse sted. De nærmere omstændigheder omkring dødsfaldet undersøges fortsat, og der kan således ikke gives yderligere oplysninger, førend resultaterne af disse undersøgelser foreligger.
 
Overraskede cykeltyve
Hillerød: En 46-årig kvinde overraskede onsdag morgen klokken 05.45 to cykeltyve i sit udhus, hvor de var i færd med at stjæle en mountainbike. Kvinden kontaktede senere på dagen politiet, som på baggrund af signalement og andre oplysninger i sagen, har en god formodning om, hvem den ene gerningsmand kan være. Den anden gerningsmand beskrives som en dreng på ca. 13 år, omkring 155 cm høj og almindelig af bygning. 


Trailer med dæk og fælge stjålet
Kokkedal: En trailer med dæk og fælge er onsdag eftermiddag klokken 14.15 blevet stjålet, mens den stod på Fredensborg Kongevej. Tyvene blev set køre i en sølvgrå VW Golf og beskrives som A: Mand, dansk af udseende, 30-40 år, 180-185 cm, spinkel af bygning, hvid i huden, dansktalende, ”misbrugstype”, iført hue, blå arbejdsjakke, mørke bukser og runde briller. B: Mand, dansk af udseende, 30-40 år, 180-185 cm, fedladen, hvid i huden, brunt, kort hår, rundt hoved. Iført mørkt tøj.


Bamser stjålet fra bil
Gentofte: Fra en Volkswagen, der holdt parkeret ved Gentofte Børnehave i Sødalen, er der mellem klokken 14.45 og 14.55 onsdag eftermiddag stjålet bamser. Et vidne har set en mand åbne bilens førerdør. Han beskrives som østeuropæisk af udseende, 50-60 år, 190 cm høj og spinkel af bygning, brun i huden med brunt, kort hår, skægstubbe og usoigneret. Han talte fremmedsprog og var iført en grå hættetrøje, armygrøn jakke og sort rygsæk. Han kørte på en sort cykel.


Drenge skød med fyrværkeri
Frederikssund: To-tre drenge skød onsdag aften ved 19-tiden med fyrværkeri i området omkring gågaden i Frederikssund. En patrulje kom til stedet for at finde drengene, der imidlertid var forsvundet fra området.


Falsk betjent på spil
Græsted: En tricktyv udgav sig onsdag eftermiddag for at være fra politiet og fik på den måde adgang til en 84-årig kvindes bopæl på Esbønderupvej. Manden fortalte, at han undersøgte en sag om hacking og var bange for, at kvinden havde fået hacket sin konto. Kvinden udleverede sit hævekort, nem-id samt nogle kontanter til manden, som herefter forsvandt fra stedet. Manden beskrives som dansk af udseende, 25-30 år, spinkel af bygning, hvid i huden, dansktalende, iført grå vindjakke, grå bukser samt en grå kasket. Han var således ikke uniformeret og viste heller ikke noget politiskilt. Tricktyveriet foregik mellem klokken 13.30 og 16.15, og blev anmeldt onsdag aften klokken 19.18.


Unge kom i klammeri med hinanden
Stenløse: En gruppe unge kom onsdag aften ved 20-tiden i klammeri med hinanden i Egedalcentret, hvor de jagtede rundt efter hinanden. Da politiet kom til stedet, traf man seks unge i alderen 16-19 år fra Ølstykke og Frederikssund. Der var imidlertid ikke nogen af de unge, som ønskede at anmelde noget.
 

 
Påsat brand i bil
Helsingør: Klokken 00.18 natten til torsdag blev der sat ild til en bil, som holdt parkeret på Rasmus Knudsens Vej. I forbindelse med branden så et vidne tre mænd, som sad og trykkede sig lidt i en anden bil. De tre mænd i alderen 16-18 år blev senere truffet ved Helsingør Havn, hvor der også blev fundet benzindunke i den bil, som de kørte i. De tre blev sigtet for forsætlig brandstiftelse.


Narkopåvirket bilist uden kørekort
Hillerød: En 29-årig mand fra Frederiksværk blev klokken 02.27 natten til torsdag standset, da han kom kørende ad Herredsvejen. Her viste det sig, at han ikke havde noget kørekort, og da patruljen skønnede, at han var påvirket af narkotika blev han tillige sigtet for at køre bil i narkopåvirket tilstand og taget med på skadestuen, hvor en blodprøve skal afgøre, hvorvidt han var påvirket af euforiserende stoffer.
 
Indbrud anmeldt til Nordsjællands Politi 26. - 27. februar 2020
