Cyklist og hund stødte sammen, Vedbæk
Klokken 10.09 blev det anmeldt, at en mandlig cyklist netop var væltet på Kong Georgsvej, efter han var kørt ind i en hund. Ved patruljens ankomst kunne det konstateres, at cyklisten blødte lidt, og den tilkaldte ambulance kørte derfor manden til kontrol på skadestuen.
Der forelå under udarbejdelsen af denne døgnrapport endnu ikke oplysninger om cyklistens alder, hundens tilstand samt om, hvorvidt hunden havde været i snor.
 
Butikstyveri, Humlebæk
Klokken 10.50 blev det anmeldt fra Fakta i Humlebæk, at de havde pågrebet en mindreårig butikstyv fra lokalområdet, der havde forsøgt at stjæle varer for et småbeløb. En patrulje blev sendt til stedet, hvor den mindreåriges forældre i mellemtiden også var ankommet, og det blev til en god snak imellem butikstyven, forældrene og patruljen.
 
Kørsel i frakendelsestiden, Hillerød
Klokken 14.00 blev en 26-årig mandlig bilist fra Hillerød standset og kontrolleret på Søndre Jernbanevej. Her viste det sig, at han var blevet frakendt retten til at køre bil, og han blev derfor sigtet for forholdet.
 
Butikstyveri, Espergærde
Klokken 14.56 blev det anmeldt telefonisk fra Meny i Espergærde, at de havde pågrebet en 39-årig kvindelig butikstyv fra Snekkersten, der havde forsøgt at stjæle varer for cirka 500 kroner.

Kvinden var rolig og erkendte forholdet, hvorfor personalet derfor selv foretog en skriftlig anmeldelse af butikstyveriet.

På denne side kan du læse mere om, hvordan du som butiksdrivende skal håndtere butikstyveri.
 
Spirituskørsel, Ølsted
Klokken 15.35 blev en 50-årig mandlig bilist fra Hundested standset og kontrolleret på Frederikssundsvej. Her blæste bilisten alkometeret op over det tilladte, og manden blev derfor transporteret til udtagelse af en blodprøve, der skal fastslå den eventuelle promille.

 
Indbrud i garage/udhus, Frederiksværk
Klokken 16.25 blev det anmeldt, at der mellem søndag klokken 12.00 og onsdag klokken 16.00 havde været indbrud i en garage ved et sommerhus på Engedal. Her var der stjålet diverse elektriske redskaber, dunke med benzin og en trailer.

Et vidne havde set en mistænkelig mand kigge på huse i tiden omkring indbruddet. Vidnet beskriver den mistænkelige person som:
Mand, dansk af udseende, 50-55 år, 180-185 cm, spinkel af bygning, hvid i huden, havde lyst tyndt hår. Talte dansk.
 
Trussel på livet, Skibby
Klokken 17.26 gik en 24-årig mand fra Skibby rundt på Hovedgaden, hvor han truede en forbipasserende motorcyklist med en kniv og kastede denne efter ham. Kniven ramte motorcyklisten, en 50-årig mand fra Haslev, men kniven gik ikke igennem mandens tøj, og motorcyklisten kom derfor ikke til skade. En patrulje kørte til stedet, hvor den 24-årige mand blev sigtet for forholdet. 

 
Tyveri fra personbiler, Værløse
På parkeringspladsen på Gammel Hareskovvej skete der flere tyverier fra personbiler. Mellem klokken 16.15 og 17.45 blev ruderne i en Ford Fiesta, en Skoda Fabia samt en Renault Clio knust, og der blev bl.a. stjålet tasker, computere og punge fra bilerne. 

 
Graffitimaler på togstation, Nivå
Klokken 18.16 blev det anmeldt, at der kort forinden var blevet set to ungen mænd, som malerede graffiti ved vendesporet på Nivå Station, og at de havde stået i vejen for et tog, som måtte give lyd til de to personer, før de løb fra sporet, så toget kunne komme forbi. Signalementerne på de to unge mænd blev rundsendt til patruljerne i området, men de to graffitimalere blev ikke truffet.

De to mænd beskrives som:
A: ca. 20 år. Iført mørkeblåt tøj. Medbragte gul Netto-pose.
B: ca. 20 år. Iført sort tøj. Medbragte gul Netto-pose.

 
Kørsel uden førerret, Helsingør
Klokken 20.00 blev en 25-årig mandlig bilist fra Kokkedal standset på Mads Holms Vej og bedt om at fremvise sit kørekort. Det kunne han dog ikke efterkomme, da han ikke havde gyldig førerret, og det blev han derfor sigtet for. 


Mistænkeligt forhold, Helsingør
Klokken 20.10 blev det anmeldt, at en 11-årig dreng fra Hornbæk mellem klokken 15.16 og 15.38 kørte med toget fra Hornbæk mod Helsingør, da han blev antastet af en mand, som satte sig over for drengen. Manden spurgte ind til drengens bopæl og navn og tog et billede af drengen. Han spurgte, om han måtte lægge billedet på Facebook, hvilket drengen svarede nej til. 

Manden beskrives som: dansk af udseende, 60-70 år, kraftig af bygning, hvid i huden med gråt hår og trimmet fuldskæg. Iført sixpence og talte dansk.

 
Færdselsuheld, Græsted
Klokken 20.41 skete der et færdselsuheld, da part 1, en 71-årig mandlig bilist kom kørende vest ad Dragstrupvej og påkørte part 2, en 64-årig kvindelig bilist fra Gilleleje, da han svingede ind på Hillerødvejen. Der skete ved uheldet umiddelbart ingen personskade, men der var stor materiel skade, som efterfølgende skulle ryddes op. Den 71-årige blev ved patruljens ankomst sigtet for overtrædelse af sin ubetingede vigepligt.

 
Kørsel uden førerret, Hundested
Klokken 23.23 blev en 20-årig mandlig bilist fra Frederiksværk standset på Frederiksværkvej. Han kunne ikke fremvise et gyldigt kørekort, da han ikke havde erhvervet sig et sådant, og han blev derfor sigtet for kørsel uden førerret.

 
Færdselsuheld, Gilleleje
På Krigsagervej skete der klokken 01.43 et solofærdselsuheld, da en bil i en venstrevigende kurve med højre hjulpar kørte ud i græsrabatten og efter ca. 100 meter fortsatte ud på en mark, hvorved den rullede halvanden omgang. Føreren flygtede fra stedet, mens passageren, en 22-årig mand fra Helsinge, måtte køres til hospitalet, formentlig med et brækket ben og bækken.

Nordsjællands Politi har på baggrund af spor en formodning om, hvem føreren af bilen er. 

 
Indbrud på tankstation, Helsinge
På OK Plus Skærød på Industrivej var der klokken 01.55 indbrud. Fem personer knuste glasset i hoveddøren med sten og stjal øl, vodka, en større mængde tobak, slikposer samt mønter fra en kundebetjent betalingsautomat. En patrulje kørte til stedet og kiggede efter gerningsmændene, som dog ikke længere befandt sig i området.

De fem mænd beskrives som: ca. 18-25 år. Iført sort tøj og sorte hætter/maskering. Kørte i en sort Toyota Aygo.

 
Narkokørsel, Jægerspris
På Lyngerupvej standsede en patrulje klokken 02.20 en 27-årig mandlig bilist uden kendt adresse. Et narkometer viste, at han havde kørt bil under indflydelse af euforiserende stoffer, ligesom han også havde kørt bil, selv om han var blevet frakendt sit kørekort.

Den 27-årige blev derfor anholdt og sigtet for narkokørsel og kørsel uden førerret, og da patruljen også fandt amfetamin i bilen, blev han også sigtet for besiddelse af dette.

 
Mistænkeligt forhold, Kgs. Lyngby
Klokken 02.46 blev det anmeldt, at to personer gik rundt i området ved Firskovvej og Klampenborgvej og lyste med lygter. En patrulje blev sendt til stedet for at undersøge forholdet nærmere, og i den forbindelse traf de to personer, som kunne passe på beskrivelsen. Patruljen kunne dog konstatere, at de to antrufne personer var på stedet i legitimt øjemed, og de kunne derfor gå fra stedet efter en kort samtale med betjentene.
 
Indbrud anmeldt i Nordsjællands politikreds 25.-26. september 2019
