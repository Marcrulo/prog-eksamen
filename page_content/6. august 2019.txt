Indbrud i skole, Holte
Klokken 07.13 blev det anmeldt af personalet fra Skovlyskolen Øverød, at der i weekendens løb havde været indbrud på skolen, hvor flere døre inde på skolen var opbrudt. Der var ved tidspunktet for anmeldelsen ikke dannet et overblik over eventuelt stjålne genstande.


Kast af æg, Lyngby
Klokken 07.47 anmeldte en 40-årig mandlig cyklist fra Søborg, at han en times tid forinden var blevet ramt af en ukendt genstand kastet fra en personbil kørende på Klampenborgvej. 

Klokken 13.05 anmeldte en 51-årig kvinde fra Virum ligeledes, at hun havde fået kastet et æg på sig klokken 06.30, da hun havde gået på Lyngby Torv. Ægget blev kastet fra en lille, lysegrå personbil.

Se i denne forbindelse også uddrag fra gårsdagens døgnrapport.
 
Butikstyveri, Lyngby
Klokken 11.25 anmeldte butiksdetektiven fra Magasin, at de havde pågrebet en butikstyv, der havde forsøgt at stjæle to parfumer. En patrulje blev sendt til stedet, hvor en 33-årig udenlandsk mand blev sigtet for forholdet.


Overtrædelse af beredskabsloven, Frederikssund
Klokken 13.17 blev det anmeldt, at der var brand på en mark på Centervej. Branden var opstået, fordi en 60-årig mand fra Hillerød havde brændt ukrudt med en ukrudtsbrænder, hvilket resulterede i, at der gik ild i en mindre bunke halm, inden ilden spredte sig til marken, hvor et areal på cirka 50 gange 100 meter afbrændte. Ved patruljens ankomst havde brandvæsnet fået slukket branden, og patruljen kunne ved ankomsten derfor sigte den 60-årige for overtrædelse af beredskabsloven.


Tricktyveri, Hellerup
Klokken 13.34 anmeldte en 75-årig kvinde, at hun kort forinden var blevet udsat for tricktyveri på Strandvejen. Den 75-årige havde gået med en kuffert, da hun var blevet passet op af en kvinde, der netop var steget ud af en bil med tyske nummerplader. Den fremmede kvinde sagde på dansk med accent, at hendes mor var syg, hvorefter hun rev et armbånd af den 75-årige kvindes arm og hastede ind i bilen igen, som kørte hurtigt fra stedet. 


Tyveri fra taske, Helsingør
Klokken 13.58 anmeldte en 84-årig kvinde fra Helsingør, at hun imellem klokken 12.00 og 12.15 havde fået stjålet sin pung fra sin taske, der stod i en indkøbsvogn i Kvickly på Stjernegade. Kvinden havde i nogle minutter forladt indkøbsvognen med sin taske i for at hente nogle varer, og da hun vendte tilbage, var pungen væk. På videoovervågningen kunne det ses, at to mænd i forening henholdsvis holdt vagt og stjal pungen.


Forsøgte at forlade butik uden at betale, Hellerup
Klokken 14.57 anmeldte personalet fra Meny i Hellerup, at de stod med to mænd, som havde forsøgt at forlade butikken uden at betale for en del varer. Da personalet konfronterede de to mænd, afsagde de trusler mod personalet.

En patrulje blev sendt til stedet, hvor en 19-årig mand fra Skovlunde blev sigtet for forholdet, mens den anden mand var løbet fra stedet inden patruljens ankomst.


Kørsel uden førerret, Helsingør
Klokken 16.33 blev en 42-årig kvindelig bilist standset og kontrolleret på Kongevejen. Her viste det sig, at hun ikke havde erhvervet sig retten til at føre bil, og hun blev derfor sigtet for forholdet. Bilen blev desuden konfiskeret, da det ikke var første gang, at kvinden blev taget i samme forseelse. Endelig fik hun narkometeret til at slå ud, hvorfor en blodprøve nu skal fastslå nærmere.


Vold og hærværk, Jægerspris
Klokken 20.08 anmeldte en 17-årig mand fra Herlev, at han netop havde haft en skærmydsel med en mand og en kvinde. Den 17-årige lå i telt med to kammerater øst for Kulhuse, og her havde han tidligere taget en hundelufter i forsvar, der havde fået skældud af en kvinde, fordi hundelufteren ikke havde sine hunde i snor. 

Senere på aftenen hørte han noget pusle uden for teltet, og han kunne efterfølgende se førnævnte kvinde gå fra stedet med en kniv i hånden, ligesom han kunne konstatere, at dækkene på hans egen samt de to venners cykler var skåret op.

Da den 17-årige konfronterede kvinden med forholdet, rejste en anden mand sig og sparkede anmelderen i skridtet, hvilket fik den 17-årige til at kvittere tilbage med et slag i ansigtet.

En patrulje blev sendt til stedet, hvor kvinden, en 55-årig med ukendt adresse, blev sigtet for hærværk, mens den sparkende mand, en 56-årig mand med ukendt adresse, blev sigtet for vold.

Anmelderens slag mod den 56-årige er i første omgang skønnet til at være inden for rammerne af nødværge.


Spritkørsel, Gentofte
Klokken 21.20 blev en 54-årig mandlig bilist fra København standset og kontrolleret på Nybrovej. Her fik han alkometeret til at slå ud, og han blev derfor taget med til en kontrollerende blodprøve.


Musik til ulempe, flere steder
I løbet af aftenen og natten har Nordsjællands Politi modtaget adskillige anmeldelser om musik til ulempe, og ved flere lejligheder har en patrulje været ude og regulere forholdene. Det har oftest været unge mennesker med sommerferie, som har skruet volumen for højt op, og Nordsjællands Politi opfordrer derfor ungdommen til at huske på, at ikke alle har sommerferie og lyst til at høre Shawn Mendes og Camila Cabello synge serenader til hinanden natten lang. 
 
Indbrud anmeldt i Nordsjællands politikreds 5.-6. august
