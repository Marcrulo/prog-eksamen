Rat og navigationsanlæg stjålet fra biler
Kgs. Lyngby/Gentofte: Fra en BMW, som holdt parkeret på Dyrehavegårdsvej, er der mellem tirsdag klokken 22.00 og onsdag klokken 07.00 stjålet et integreret navigationssystem samt bilens rat. Tyven er kommet ind i bilen ved at bryde døren i førersiden op. På Fortunvej er en tyv mellem tirsdag klokken 21.00 og onsdag klokken 08.00 brudt ind i en VW Touran og har stjålet et integreret navigationssystem. I Gentofte har en BMW  fået stjålet rat og navigationsanlæg. Dette tyveri er sket mellem tirsdag klokken 23.00 og onsdag klokken 06.20, mens bilen holdt parkeret på Adolphsvej.

Kørte uden kørekort
Hørsholm: En 70-årig mand fra Hørsholm blev tirsdag formiddag klokken 11.35 standset, da han kom kørende ad Rungstedvej. Det viste sig, at manden ikke havde kørekort, og han blev derfor sigtet for kørsel uden førerret.

Airbag og forlygter stjålet
Espergærde: Fra en Mercedes, som holdt parkeret på Kofod Anchers Vej, er der mellem tirsdag klokken 20.00 og onsdag klokken 11.00 blevet stjålet airbag og forlygter. Tyven har knust en siderude for at skaffe sig adgang til bilen.

Vildfaren mand antastede kvinde
Helsingør: En mand antastede onsdag formiddag klokken 09.45 en 54-årig kvinde i Teglstrup Have under påskud af at være faret vild. Manden spurgte kvinden om vej og undervejs i deres samtale, kom han tættere og tættere på kvinden og rørte på et tidspunkt ved hendes lår, kaldte hende en flot kvinde og spurgte, om hun tit gik i skoven. Manden beskrives som sydeuropæisk af udseende, 35-40 år høj, 175-180 cm og muskuløs af bygning, brun i huden og med sort, mellemlangt hår. Han talte dansk med accent og var iført en hvid tank-top med blå kanter og et nummer på maven samt mørke shorts.  

Motor til soltag stjålet
Charlottenlund: Fra en VW Polo, som holdt parkeret på Strandlund, er der mellem tirsdag klokken 15.00 og onsdag klokken 10.20 stjålet en motor og styring til soltag. 

Mand truede med kniv og ødelagde bilrude
Espergærde: En 42-årig mand på rulleskøjter blev så forskrækket over en bil, der onsdag eftermiddag bremsede hårdt op på Helsingørmotorvejens afkørsel ved Mørdrup, at han faldt. Det blev manden så ophidset over, at han fægtede med en schweizerkniv mod bilens fører og slog hul i bilens bagrude med kniven. Manden blev efterfølgende sigtet for hærværk og trusler.

Overhaling endte med vold
Hillerød: En 28-årig mand fra Helsinge blev onsdag eftermiddag sigtet for vold, efter han angiveligt havde skubbet en 53-årig mand fra Gilleleje i brystet. Episoden skete i forbindelse med, at de to mænd kom op at skændes, efter den 28-årige havde foretaget en hasarderet overhaling af den 53-årige, da de kørte ad Blytækkervej.  

Anholdt for indbrud på tankstation
Helsinge: To mænd på henholdsvis 27 år fra Græsted og 36-år fra København blev klokken 01.42 natten til torsdag anholdt og sigtet for indbrud i Ok tanken i Skærød. De to havde brudt døren til tankstationen op og stjålet øl, slik, tobak samt kontanter. 

Kørte uden kørekort
Hillerød: En 26-årig mand fra Græsted blev klokken 04.10 natten til torsdag sigtet for kørsel uden førerret, da han havde sat sig bag rattet, selvom han ikke havde kørekort. Manden blev standset på Harløsevej, og havde i øvrigt en promille, der var højere end den tilladte og blev derfor også sigtet for spirituskørsel.

Rat og navigation stjålet
Allerød: Fra en BMW, som holdt parkeret på Byledet, er der mellem onsdag klokken 21.30 og torsdag morgen klokken 06.30 stjålet rat og integreret navigationssystem. Tyven har skaffet sig adgang ved at knuse en siderude.
 

Indbrud anmeldt til Nordsjællands Politi 19. - 20. juni 2019
