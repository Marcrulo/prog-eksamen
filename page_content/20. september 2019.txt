Tyveri fra varebil, Helsinge
Klokken 07.07 blev det anmeldt, at der i nattens løb var blevet stjålet værktøj fra en varebil parkeret på Holmevej.

Samme type anmeldelse indløb klokken 10.26, her var varebilen blot parkeret på Holmemosen.


Færdselsuheld, Værløse
Klokken 07.16 kørte en 57-årig kvindelig bilist fra Værløse i østlig retning på Kollekollevej. Da bilisten skulle dreje ud på Frederiksborgvej, overså hun en 30-årig mandlig cyklist fra Lyngby, hvorved der skete sammenstød. Cyklisten blev kørt på skadestuen, mens bilisten blev sigtet for ikke at have overholdt sin vigepligt.
 
Tyveri fra kirker, Helsingør og Humlebæk

Klokken 07.39 blev det anmeldt fra Egebæksvang Kirke, at døren ind til kapellet var blevet opbrudt imellem onsdag klokken 16 og torsdag morgen, og at gerningspersonerne havde stjålet genstande fra kirken. Der var på tidspunktet for anmeldelsen endnu ikke dannet et overblik over, hvad der var blevet stjålet.

Klokken 09.45 blev det anmeldt fra Torpenkapel, at der mellem mandag klokken 15 og onsdag klokken 08 ligeledes havde ubudne gæster, idet døren til kapellet var opbrudt, hvorefter der var blevet stjålet 10 spisebordsstole af modellen J39.


Brud på gasledning, Helsingør
Klokken 10.27 blev en gasledning på Olriksvej ved en fejl gravet over i forbindelse med noget arbejde på stedet. Politi og brandvæsen blev sendt til stedet, og efter en kort periode med afspærring på vejen, var lækken lukket.


Mistænkeligt forhold, Nærum
Klokken 12.40 anmeldte personalet fra Nærum Skole, at tre elever havde leget på en boldbane i det store frikvarter, da en ukendt mand prøvede at komme i kontakt med dem ved hjælp af slik. Da en ansat fra skolen kom hen imod dem, forlod han stedet og kørte væk i en bil.                                
Manden beskrives som: Dansk af udseende, hvid i huden, sorthåret, talte dansk, kørte i en sort bil.


Fund af hash, Frederikssund
Klokken 12.55 markerede narkohunden Fister på en 17-årig mand fra lokalområdet i Sillebroens Parkeringshus. Den unge mand blev derfor visiteret, og på hans person blev der fundet en mindre mængde hash, som blev konfiskeret. Den 17-årige blev sigtet for forholdet, ligesom diverse parter blev underrettet grundet hans unge alder.

Samtidig markerede Fister på en 17-årig kvinde fra lokalområdet, som ligeledes blev visiteret, og også her blev der fundet en mindre mængde hash, som blev konfiskeret. Den 17-årige blev sigtet for forholdet, ligesom diverse parter blev underrettet grundet hendes unge alder.


Tyveri fra butik, Hellerup
Klokken 15.03 blev det anmeldt fra Custom House, at en mand, A, netop var løbet fra butikken med en jakke af mærket Moncler. Manden var en time forinden kommet ind i butikken, hvor han havde bedt om at få lagt jakken til side bag disken.

Omkring klokken 15 kom manden tilbage sammen med en anden mand, B, og denne gang bad han om at prøve jakken. Da han havde fået jakken på, løb de begge hurtigt ud af butikken, hvorefter de kørte fra stedet i en brunlig bil af mærket Nissan.

De to beskrives af vidner som:

A: Mand, ikke etnisk dansk af udseende, 25 år, 180 cm, almindelig af bygning, brun i huden, med sort kort hår. Talte dansk. 
B: Mand, ikke etnisk dansk af udseende, 22 år, 165 cm, spinkel af bygning, brun i huden, med kort sort hår. Talte dansk.
 
Færdselsuheld og vold, Værløse
På Kollekollevej skete der klokken 16.02 et færdselsuheld, da en 20-årig mandlig bilist fra Allerød kørte over for rødt og påkørte en 39-årig kvindelig bilist fra Værløse. Der skete ved uheldet betydelig materiel skade, hvilket skabte nogle trafikale problemer. 

De nærmere omstændigheder skal nu fastslås, da uheldet muligvis skyldtes, at den 20-årige mandlige bilist forsøgte at slippe fra en 69-årig lokal mand og derfor kørte over for rødt. Den 69-årige mand fik efter færdselsuheldet fat på den 20-årige og tildelte ham flere knytnæveslag. Hele forholdet skal nu undersøges nærmere.

 
Ung mand råbte og skreg, Helsingør
Klokken 16.07 blev det anmeldt, at en ung mand gik gennem Sct. Anna Gade, mens han råbte og skreg og gjorde udfald mod en fodgænger. Herefter forsvandt manden mod Helsingør Station. En patrulje kørte til området, hvor det dog ikke var muligt at udfinde den unge mand. 

 
Målrettet indsats, Kokkedal
På Fredensborg Kongevej og Usserød Kongevej foretog Nordsjællands Politi mellem klokken 16.30 og 17.30 en målrettet indsats mod uopmærksomhed i trafikken. I den forbindelse blev en bilist sigtet for at tale i håndholdt mobiltelefon, mens tre andre bilister blev vejledt om anden uopmærksomhed i form af gennemsyn af papirer og notesbog samt indsmøring af håndcreme under kørsel.

Uopmærksomhed er en af de store syndere i forbindelse med færdselsuheld, og Nordsjællands Politi opfordrer til, at man holder øjnene på vejen og trafikken, når man kører bil. 

 
Narkokørsel i frakendelsestiden, Frederiksværk
Klokken 16.40 blev det anmeldt, at en bil kørte meget slingrende på Hillerødvej i retning mod Frederiksværk. En patrulje kørte derfor mod stedet, hvor de standsede en 35-årig mandlig bilist fra Søborg. Et narkometer viste, at han havde kørt bil under indflydelse af euforiserende stoffer, og han blev derfor anholdt og sigtet for narkokørsel, ligesom han også blev sigtet for kørsel uden førerret, da han havde fået frakendt denne. 

En blodprøve blev efterfølgende udtaget med henblik på at fastslå de præcise omstændigheder.

 
Aggressiv mand, Helsingør
Ifølge en anmeldelse, som indløb klokken 18.07 kom en 14-årig lokal dreng cyklende i langsomt tempo på Sct. Anna Gade med to gående kammerater, da en mand kom cyklende bagfra og kørte ind foran drengen, så han blokerede for ham. Manden råbte ad drengen og knyttede sin hånd over for ham.

En 22-årig mand fra Helsingør kom den 14-årige til hjælp, hvilket fik manden til at sænke sin knyttede hånd, men ikke før han havde strejfet den 14-åriges skulder. Da den hjælpsomme borger kom tættere på, forsøgte han at få manden væk fra drengen, hvilket resulterede i, at manden slog ud efter den 22-årige og snittede ham på næsen. Herefter forlod manden stedet på sin cykel.

Manden beskrives som: dansk af udseende, 40-55 år, ca. 168 cm, almindelig af bygning, hvid i huden, kort til mellemlangt hår. Iført mørkeblå jakke eller kraftig trøje. Yderligere kendetegn: manglede fortænderne. Kørte på en blå damecykel.

 
Forvoldt fare for liv og førlighed, Stenløse
På Frederikssundsvej under jernbaneoverskæringen kom en 58-årig kvindelig bilist fra Jyllinge kørende klokken 18.15, da en mand kom ud inde fra buskadset og kastede en sten ind gennem forruden på kvindens bil. Herefter løb han tilbage ind i buskadset. Patruljer kørte til stedet og søgte med hund efter gerningsmanden, men han befandt sig ikke længere i området.

Manden beskrives som: buttet med kort mørkt hår. Iført beige trøje og cowboybukser.

 
Armanimanden tilbød tøj, Hørsholm
Klokken 20.02 indløb der en anmeldelse om, at en mand mellem klokken 14.00 og 14.30 var kommet kørende ved Gågaden og havde rullet vinduet ned og spurgt en 57-årig mand fra Rungsted Kyst om vej til lufthavnen. Han fortalte også, at han var i landet på grund af et modeshow, og at han ville give den 57-årige en gave i form af jakker til en god pris. Anmelder afviste dog at ville købe jakkerne og gik fra stedet. 

Manden beskrives som: sydeuropæisk af udseende, ca. 35 år, ca. 175 cm, almindelig af bygning, brun i huden, med kort sort hår og skægstubbe. Iført sort skjorte, sort slips og sort habitjakke. Talte engelsk.

 
Anmeldelse om gaderæs, Helsingør
Ifølge en anmeldelse, som indløb klokken 21.21, blev der kørt ræs på parkeringspladsen ved Kløvermarken og Søndermarken. En patrulje kørte til stedet, hvor der dog ikke længere var nogen biler at se, og den efterfølgende rundering i området gav heller ikke anledning til at standse nogen.

 
Skabte uro i butik, Helsingør
Klokken 21.48 kom en mand ind i 7/Eleven på Jernbanevej, hvor han opførte sig truende og skabte uro. En patrulje kørte til stedet, hvor de traf en 53-årig mand fra Hornbæk, som blev taget med på stationen for at sove rusen ud.

 
Knallertfører flygtede fra færdselsuheld, Gilleleje
En 43-årig kvindelig bilist fra lokalområdet blev klokken 22.07 påkørt af en knallert i højre side af sit køretøj, da hun fra Parkvej svingede til venstre ned ad Nellerupgårds Alle. Knallertføreren stak af fra stedet, men kom dog kort tid efter tilbage efter knallerten, som han ellers havde ladet stå tilbage. Herefter forsvandt han igen fra stedet. En patrulje kørte til området for at lede efter knallertføreren, men han var ikke længere at finde.

 
Uro og uorden, Vedbæk
Ifølge en anmeldelse, som indløb klokken 00.25, gik der flere unge rundt på Vedbæk Station og urinerede på parkerede biler, skubbede til cykler og hoppede over togskinnerne. En patrulje kørte til stedet, hvor de traf seks unge mennesker. Deres rolle i hændelsen kunne dog ikke fastslås med sikkerhed, og patruljen valgte derfor at formane de unge om ordentlig opførelse og at gå hjem i seng.

 
Sigtet for besiddelse af hash, Frederiksværk
Klokken 01.19 kom en patrulje forbi parkeringspladsen ved McDonald’s på Hillerødvej, hvor fem personer opholdt sig nær to biler. Da patruljen rettede henvendelse til gruppen, kunne de konstatere, at der lugtede kraftigt af hash. Ved ransagning af bilen blev der fundet en mindre mængde hash, og ejeren af bilen, en 18-årig mand fra Frederiksværk, blev derfor sigtet for besiddelse af euforiserende stoffer.
 
Indbrud anmeldt i Nordsjællands politikreds 19.-20. september 2019
