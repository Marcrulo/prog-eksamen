Fyrværkeri stjålet
Værløse: Flere kasser med fyrværkeri er mandag klokken 09.07 blevet stjålet fra en container ved Furesøbad. Gerningsmanden har skaffet sig adgang til containeren ved at lave en lås af.
 
Postkasse sprængt i stykker
Humlebæk: En postkasse på Gammel Torpenvej er mellem søndag klokken 15.00 og mandag klokken 10.30 blevet sprængt i stykker.

Blev overfaldet med knytnæveslag
Gørløse: En 68-årig mand fra Gørløse blev mandag eftermiddag klokken 13.55 overfaldet af en anden mand efter en uenighed om, hvorvidt den 68-årige måtte køre ad Stationsvej i sin handicapscooter. Det fik den anden mand til at tildele den 68-årige flere knytnæveslag i ansigtet. Manden beskrives som 40-50 år, dansk af udseende, hærget i ansigtet. Han var iført en stor sort jakke og mørkt tøj. Han medbragte en lille brun hund, muligvis en gravhund.
 
Hærværk mod bil
Kokkedal: En Peugeot, som holdt parkeret i Lågegyde er mellem klokken 12.00 og 16.00 mandag blevet udsat for hørværk, idet bilens ene dæk er blevet skåret op.
 
Brand i bil
Hundested: Klokken 18.20 udbrød der brand i en bil, som holdt parkeret på Hågendrupvej. Ilden er formentlig opstået i bagagerummet af endnu ukendte årsager.
 
Skød fyrværkeri efter busser 
Slangerup: En større gruppe unge i alderen 15-18 år skød mandag aften ved 21-tiden fyrværkeri efter busser og personer, der steg ud af busserne på Slangerup Station. En patrulje kom til stedet og traf nogle enkelte unge i området, det er imidlertid uklart, om de havde noget med episoden at gøre. 
 
Skød fyrværkeri efter hinanden
Hørsholm: Fem unge stod mandag aften og skød fyrværkeri efter hinanden ved 7/11 på Kokkedal Station. En patrulje kom til stedet og konfiskerede de unges nytårskrudt.

Ild i havemøbler
Snekkersten: Mandag aften klokken 22.18 gik der ild i nogle havemøbler på Topsejlet, formentlig som følge af, at der var affyret fyrværkeri i området. Ilden blev slukekt kort tid efter, og ingen personer kom til skade ved branden.
 
Brand i kælder
Hillerød: Mandag aften klokken 23.24 opstod der brand i en kælder under en opgang i Østervang. Branden løb i nogle ventilationsrør og beboerne i tre opgange i ejendommen blev evakueret. Branden blev slukket efter godt 30 minutter og efter noget udluftning, kunne beboerne igen vende tilbage til deres lejligheder. Ingen personer kom til skade ved branden, hvis årsag endnu ikke kendes.

Hærværk mod bil
Birkerød: En bil, som holdt parkeret ved Christianslund har omkring klokken 23.30 været udsat for hærværk. Bilens forrude og sideruder er blevet knust, formentlig ved brug af noget fyrværkeri.

Brand i bil
Snekkersten: Klokken 00.01 natten til tirsdag opstod der brand i motorrummet på en bil, der holdt parkeret på Topsejlet. Branden skyldes formentlig en kortslutning i motorrummet.

Der udkommer ingen indbrudsliste i dag.
