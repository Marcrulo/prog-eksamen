Dæk skåret op
Frederiksværk: En Citroën Berlingo, som holdt parkeret på Arresødalvej, er mellem onsdag klokken 20.00 og torsdag klokken 06.30 været udsat for hærværk, idet et ukendt gerningsmand har skåret bilens fordæk op.

Tomme flasker stjålet
Vejby: 30 kasser med tomme flasker samt yderligere 30 kasser sodavand er i dagene mellem fredag den 20. december klokken 16.30 og torsdag klokken 12.40 blevet stjålet fra et lager ved idrætsanlægget på Sportsvej. Tyven – eller tyvene – har skaffet sig adgang til lageret ved at bryde en hængelås op.

Kontanter og våbenskab stjålet
Skibby: Ved et indbrud i en villa på Idrætsvej er der mellem lørdag den 21. december og i går, torsdag klokken, klokken 18.15 stjålet kontanter, skruemaskiner, spiritusflasker samt et våbenskab indeholdende en salonriffel, en luftriffel samt noget ammunition. Et vidne har set en sort varebil med to mænd i området. Den ene mand beskrives som 35-60 år, mulat med mørkegråt hår, der er kort i siderne og lidt længere på toppen. 

Brand i kælder
Frederiksværk: Brandvæsen og politi rykkede torsdag aften klokken 18.36 ud til en brand i en kælder på Solvænget. Årsagen til branden var formentlig, at nogle gnister fra en brændeovn i husets stueetage var faldet via skorstenen og ud i kælderen via et hul, hvor der tidligere havde været monteret en brændeovn. Alle husets beboere var kommet ud i god behold, og husets mandlige beboer blev efterfølgende tilset af ambulancereddere, da han var blevet utilpas efter at have været udsat for røg fra branden.

Brand på altan
Helsingør: Torsdag aften klokken 18.23 udbrød der brand på en altan til en lejlighed på Sydvej. Tre lejligheder blev for en sikkerheds skyld evakueret. Ilden nåede ikke at brede sig yderligere, og var slukket igen omkring klokken 19.51, hvor beboerne kunne vende tilbage til deres lejligheder. Branden skyldes formodentlig, at nogle unge havde affyret fyrværkeri mod altanerne i ejendommen. Det skal nu vurderes, om der skal foretages yderligere brandtekniske undersøgelser. 

Narkobilist i stjålet bil
Allerød: En 26-årig mand fra Frederiksværk blev torsdag aften klokken 21.30 anholdt, da han kom kørende ad Hillerødmotorvejen. Her viste det sig, at manden var påvirket af cannabis, ikke havde noget kørekort og i øvrigt kørte i en bil, som han havde stjålet. Han blev derfor sigtet for alle tre overtrædelser.

Kørte uden kørekort
Hundested: En 45-årig mand fra Hundested blev torsdag aften klokken 22.18 standset, da han kom kørende ad Amtsvejen. Her viste det sig, at han ikke havde noget kørekort, og han blev derfor sigtet for at kørsel uden førerret.

Cigaretskod antændte brand
Hillerød: Brandvæsen og politi rykkede klokken 23.29 torsdag aften ud til en brand i en kælder på Frederiksgade. Beboerne i en enkelt opgang blev for en sikkerheds skyld evakueret, men kunne godt en halv times tid senere komme tilbage til deres lejligheder. Branden er formentlig opstået fordi en medarbejder i en spillehal havde holdt rygepause og efterfølgende havde tømt et askebæger med gløder ned i en affaldspose.

Politi måtte lægge en dæmper på gemytterne
Hellerup: En gruppe unge generede torsdag aften omkring midnat en beboer på Tuborg Boulevard i en sådan grad, at der udbrød uro og politiet kom til stedet. Beboeren havde følt sig chikaneret af de unge og løb efter dem og fik fat i en af dem, en 15-årig ung mand fra Hellerup. I den forbindelse opstod noget tumult, som politiet dog fik lagt en dæmper på. Gruppen af unge fik registreret deres personoplysninger, inden de blev sendt hvert til sit.

Antallet af anmeldelser om indbrud i privat beboelse i Nordsjællands politikreds bliver i juledagene leveret af Rigspolitiet på www.politi.dk.
