Cyklist ramt af bil
Hornbæk: En 68-årig mand fra Hornbæk blev tirsdag morgen klokken 07.59 ramt af en bilist, en 70-årig mand fra Helsingør, da den 68-årige kom cyklende ad Hornebyvej. Her ville bilisten svinde til højre og i den forbindelse ramte han cyklisten, som blev kørt til behandling på skadestuen efter uheldet.

Punkteret dæk
Hillerød: Mellem mandag klokken 15.30 og tirsdag nat klokken 04.30 har en ukendt gerningsmand punkteret dækket på en Citroën, der holdt parkeret i Løngangsstræde.

Dæk og fælge stjålet
Hornbæk: Fra en påhængsvogn til en lastbil er der mellem mandag klokken 17.00 og tirsdag klokken 06.15 stjålet dæk og fælge. Påhængsvognen, som holdt på Klosterrisvej, var sat op på træklodser i forbindelse med tyveriet.

Brand i bil
Helsingør: En bil, som holdt parkeret på Jernbanevej brød klokken 11.26 tirsdag formiddag i brand. I forbindelse med branden skete en mindre eksplosion. Branden spredte sig til de omkringholdende biler, og området omkring p-pladsen blev afspærret, mens politi og brandvæsen arbejdede på stedet Der er intet, som tyder på, at der skulle ligge en kriminel handling bag hændelsen.

Narkobilist standset
Frederikssund: En 27-årig kvinde fra Frederikssund blev tirsdag eftermiddag klokken 16.45 sigtet for at køre bil, selvom hun var påvirket af euforiserende stoffer. Kvinden blev standset på Frederiksværksvej.

Blev spyttet i hovedet af medtrafikant
Kgs. Lyngby: En 53-årig mand fra Kgs. Lyngby blev tirsdag formiddag spyttet i hovedet af en kvindelig medtrafikant i forbindelse med en uenighed om vigepligt. Episoden skete i krydset Klampenborgvej/Sorgenfrigårdsvej. Politiet er bekendt med registreringsnummeret på den bil, som kvinden kørte i.

PC stjålet fra bil
Hellerup: En bærbar pc samt et kontantbeløb er mellem klokken 14.30 og 14.45 tirsdag eftermiddag blevet stjålet fra en Ford Mondeo, som holdt parkeret på Hans Bekkevolds Allé.

Gps og solbriller stjålet
Skodsborg: Fra en Renault Clio, som holdt parkeret på Bøllemosevej, er der mellem mandag klokken 13.00 og tirsdag klokken 21.00 stjålet en gps og et par solbriller. Tyven har skaffet sig adgang til bilen ved at knuse en rude.

Dæk og fælge stjålet
Hillerød: To dæk og fælge blev klokken 01.29 natten til onsdag stjålet fra en bil, der holdt hos en Hyundaiforhandler på Krakasvej. 
 
Indbrud anmeldt til Nordsjællands Politi 08. - 09. oktober 2019
