Indbrud i forretning, Farum
Klokken 08.44 blev det anmeldt fra Smagspyramiden, at der i nattens løb havde været indbrud, hvor en eller flere ukendte gerningsmænd havde stjålet butikkens kasseapparat.


Indbrud i forretning, Helsingør
Klokken 09.48 blev det anmeldt fra Cafe Marina, at der imellem mandag klokken 20.00 og tirsdag klokken 09.00 havde været indbrud, hvor en eller flere ukendte gerningsmænd havde stjålet butikkens kasseapparat.


Røg uden brand, Holte
Klokken 10.00 blev der anmeldt brand i en lejlighed i Vejlesøparken. Da patruljen nåede til stedet, kunne det dog konstateres, at branden var begrænset, idet der kun var tale om to glemte krydderboller i en ovn, og sagen blev afsluttet med en udluftning.


Indbrud i forretning, Snekkersten
Klokken 10.40 blev det anmeldt fra Café Vitus, at der imellem mandag klokken 17.45 og tirsdag klokken 10.40 havde været indbrud, hvor en eller flere ukendte gerningsmænd havde stjålet en mindre mængde kontanter.


Hærværk, Smørum
Klokken 13.33 blev det anmeldt, at en varebil, der de seneste fem dage havde holdt ved Boesagerskolen, havde fået knust vinduet i højre fordør, ligesom der var blevet kastet en sten eller lignende genstand på forruden, således den også var gået i stykker.


Spirituskørsel, Helsingør
Klokken 17.16 blev en 43-årig mandlig knallertfører fra Helsingør standset og kontrolleret på Borgm. P. Christiansens Vej. Føreren fik alkomeret til at slå ud, og han blev derfor taget med til en kontrollerende blodprøve.


Besiddelse af hash, Frederikssund
Klokken 17.48 passerede en patrulje to hash-rygende mænd på Servicegaden, og de blev derfor visiteret. Begge mænd, to 21-årige fra henholdsvis Veksø og Frederikssund, blev i den forbindelse fundet i besiddelse af en mindre mængde hash, hvorfor de blev sigtet for besiddelse af hash til eget forbrug.


En ærlig kvinde, Hellerup
Klokken 18.14 anmeldte en 76-årig kvinde fra Virum, at hun tirsdag formiddag havde fundet nogle tusinde kroner i kontanter på jorden ved Hellerup Station, som nogen formentlig har tabt. Det blev aftalt med kvinden, at hun indleverer dem på nærmeste politistation snarest. Stor ros til kvinden for hendes ageren i sagen.


Færdselsuheld, Nivå
Klokken 18.44 blev der anmeldt et færdselsuheld fra Nivå Center, hvor en 53-årig mandlig cyklist fra Ballerup var blevet påkørt af en 50-årig mandlig bilist fra Humlebæk. Politi og ambulance blev sendt til stedet, hvor cyklisten modtog behandling på stedet af personalet fra ambulancen, inden han blev kørt til kontrol på skadestuen. Bilisten kan nu formentlig se frem til en sigtelse efter færdselslovens bestemmelser.


Kørsel i påvirket tilstand, Kvistgård
Klokken 21.58 bemærkede en bilist, at en bil kørende i nordgående retning på Helsingørmotorvejen kørte ustabilt. En patrulje blev sendt til stedet, og bilen blev kort efter bragt til standsning ved rundkørslen Kongevejen/Klostermosevej. Bag rattet sad en 26-årig mand fra Vanløse, og han fik narkometeret til at slå ud for amfetamin, hvorfor han blev taget med til en kontrollerende blodprøve.


Kørsel uden førerret, Helsingør
Klokken 21.55 blev en 18-årig mandlig bilist fra Helsingør standset og kontrolleret på Gurrevej. Her viste det sig, at han ikke havde taget sig et kørekort, og han blev derfor sigtet for kørsel uden førerret.


Brand i bil, Snekkersten
Klokken 00.32 blev der anmeldt brand i en Audi A7 holdende på Snekkersten Stationsvej. Politi og brandvæsen blev sendt til stedet, hvor sidstnævnte fik slukket branden. Branden spredte sig ikke til andre biler.


Kørsel i påvirket tilstand, Charlottenlund
Klokken 00.48 blev en 30-årig mandlig bilist standset og kontrolleret på Jægersborg Allé. Her fik han narkometeret til at slå ud for kokain og cannabis, og han blev derfor taget med til en kontrollerende blodprøve. Under visitationen blev han desuden fundet i besiddelse af en joint.

Hans medpassager, en 22-årig mand fra København, blev ligeledes visiteret, og han blev fundet i besiddelse af en mindre mængde kokain og hash.


Påvirket mand teede sig, Helsingør

Klokken 06.20 blev det anmeldt fra Horsensvej, at en påvirket mand løb rundt og hev i dørene til parkerede biler og til flere boliger. En patrulje blev sendt til stedet, hvor manden i første omgang ikke blev udfundet.

Klokken 07.45 indløb der ny anmeldelse om, at manden netop havde forsøgt at stjæle en bil fra Shell på Kongevejen, og en patrulje blev igen sendt afsted for at udfinde manden. Denne gang lykkedes det, og manden, en 36-årig mand fra Valby, ligger nu i detentionen på Helsingør Politistation og sover sin rus ud.
 
Indbrud anmeldt i Nordsjællands politikreds 30. april - 1. maj 2019
