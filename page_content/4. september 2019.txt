Dæk og fælge stjålet
Hellerup: Fire dæk og fælge er mellem mandag klokken 22.00 og tirsdag klokken 06.30 stjålet fra en Mercedes, som holdt parkeret på Sehestedvej. I forbindelse med tyveriet, er bilen blevet stillet på mælkekasser. 

Brændte kvinde med cigaret
Helsingør: En 23-årig mand blev tirsdag varetægtsfængslet 14 dage i surrogat for vold mod en 22-kvinde fra Helsingør. Episoden skete på Hotel Sleep2Night, hvor de to og en tredje mand var samlet for at fejre den 23-åriges nylige løsladelse. Imidlertid blev den 23-årige sur over, at kvinden ikke ville kysse ham, og brændte hende i panden med en cigaret.

Bagrude knust
Værløse: En VW Up, som holdt parkeret ved Tårnet har mellem mandag klokken 22.00 og tirsdag klokken 07.30 været udsat for hærværk. Her har en ukendt gerningsmand knust bilens bagrude, formodentlig ved brug af en hammer.

Dæk stjålet fra bilforhandler
Hillerød: 24 dæk er mandag klokken 18.43 blevet stjålet fra Knud Nielsen Kia på Frejasvej. Tyvene er kørt fra stedet i en hvid transporter.

Søm i bildæk
Hørsholm: To biler, som holdt parkeret på Fruerhøj, har mellem midnat fredag og mandag klokken 08.00 fået sat søm i dækkene. 

Mulige tricktyve på spil
Helsingør: To mænd begik muligvis tricktyveri i Mobilerepair i Stengade tirsdag klokken 12.12. De to mænd kom ind i butikken, og mens den ene henvendte sig ved skranken, gik den anden ud i butikkens baglokale. Det var på anmeldelsestidspunktet ikke opgjort, om – og i givet fald hvad – der var stjålet fra butikken. De to mænd beskrives således: A; 35 år, 170 cm høj med mørkt mellemlangt skæg, iført turkis kasket, sort jakke, sorte joggingbukser m. hvidt motiv på højre ben, hvide/brune sko m. logo, B; 30 år, 180 cm høj med mørkt mellemlangt skæg, iført lilla/grå kasket, grå jakke, sort hættetrøje under jakken, mørkeblå jeans m. slitage på låret, hvide sneakers.

Forsøgte at stjæle havetraktor
Skibby: En mand forsøgte tirsdag eftermiddag klokken 14.50 at stjæle en havetraktor fra et udhus i Koholmmosen. Det viste sig dog, at havetraktoren var for tung at skubbe og manden derfor opgav sit forehavende. Han blev set af en beboer på stedet, der beskriver manden som 20-30 år, 175-180 cm høj, almindelig af bygning, iført grå sweatshirt og cowboybukse-lignende bukser.

Kørte uden kørekort
Hillerød: En 25-årig mand fra Hillerød blev tirsdag eftermiddag standset, da han kom kørende ad Funkevej. Her blev han sigtet for kørsel uden førerret, da han havde sat sig bag rattet i bilen, selvom hans kørekort tidligere var blevet inddraget. Også en 33-årig mand fra Hillerød satte sig tirsdag aften bag rattet, selvom hans kørekort var inddraget. Han blev standset klokken 21.15 på Hillerødholms Allé og sigtet for kørsel uden førerret.

Viste vej og mistede mobil
Gilleleje: En hjælpsom 57-årig mand fra Gilleleje fik tirsdag eftermiddag stjålet sin mobiltelefon. Den 57-årige var i færd med at klippe hæk på Rensdyrvej, da en mand kontaktede ham og spurgte om vej til golfbanen. Senere opdagede den 57-årige, at hans mobiltelefon var blevet stjålet fra hans jakkelomme. Manden, der spurgte om vej til golfbanen, beskrives som østeuropæisk af udseende, 35 år, 175 cm høj og almindelig af bygning, brun i huden med lyst, kort hår. Han talte dårligt dansk, var iført sorte bukser og medbragte en hvid cykel.
 
 
Computer og taske stjålet fra bil
Birkerød: Tirsdag aften mellem klokken 18.45 og 19.04 er der fra en Toyota Rav4, der holdt parkeret på Birkerød Kongevej, stjålet en computertaske og en bærbar pc. Tyven har skaffet sig adgang til bilen ved at knuse bagruden.
 
Gps-udstyr stjålet fra bil
Birkerød: I løbet af natten til onsdag er en BMW, der holdt parkeret i Nordvangsparken, blevet udsat for tyveri, da bilens gps-udstyr er blevet stjålet. Tyveriet blev opdaget og anmeldt onsdag morgen klokken 06.53.
 
Indbrud anmeldt til Nordsjællands Politi 3. - 4. september 2019
