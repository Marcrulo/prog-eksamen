Gps og jakke stjålet fra bil
Hillerød: En gps, et pendlerkort og en vinterjakke er mellem klokken 02.15 og 02.45 natten til søndag blevet stjålet fra en VW Passat, som holdt parkeret på Dyrehavevej. Tyven har skaffet sig adgang til bilen ved at knuse en siderude. Tyveriet blev anmeldt søndag morgen klokken 07.45.

Mand og kvinde skabte uro
Hillerød: En mand og en kvinde havde søndag formiddag klokken 09.35 svært ved at holde gemytterne i ro ved Føtex i Slangerupgade. De kom op at slås og en patrulje blev sendt til stedet for at skille de stridende parter ad. Lidt senere på formiddagen var den gal igen, og en patrulje måtte endnu en gang køre ud for at dæmpe gemytterne.

Sigtet for at være i besiddelse af peberspray
Kgs. Lyngby: En 32-årig mand blev søndag eftermiddag sigtet for overtrædelse af våbenloven, da han var i besiddelse af en peberspray, mens han omkring klokken 13.15 opholdt sig i Lyngby Storcenter. Manden forsøgte at stille pebersprayen fra sig bag et skilt, men blev opdaget af en centervagt, som kontaktede politiet.

Stjal kaffe
Kgs. Lyngby: En 37-årig udenlandsk mand blev søndag klokken 13.04 sigtet for tyveri, da han havde stjålet en kop kaffe i 7-Eleven i Lyngby Storcenter. 

Kastede med dåser
Hørsholm: En 62-årig mand fra Frederiksberg spyttede og kastede søndag eftermiddag ved 14-tiden med dåser efter folk på Kokkedal Station. En patrulje kom til stedet og fik reguleret mandens opførsel.

Biler udsat for hærværk
Jægerspris: To Audi er mellem lørdag klokken 18.00 og søndag klokken 12.00 blevet udsat for hærværk. Bilerne holdt på Egelundsvej og har fået ridser på begge motorhjelme.

Mobiltelefon stjålet på café
Hellerup: En 75-årig kvinde fik søndag eftermiddag klokken 17.00 stjålet sin mobiltelefon, da hun var på café Social Foodies. Kvinden havde været på toilettet og på vej ud derfra, stødte en mand ind i hende. Kort tid efter opdagede kvinden, at hendes taske stod åben og, at hendes mobiltelefon var væk. Den formodede gerningsmand beskrives som en mand, dansk af udseende, 17-18 år, 175 cm høj og spinkel af bygning, iført sort huse og grå jeans. 

Havde kanonslag i bilen
Ølstykke: En 26-årig mand fra Lynge blev søndag aften standset, da han kom kørende ad Roskildevej. I forbindelse med kontrol af mandens bil, viste det sig, at han havde en hjemmelavet kanonslag liggende i bilens midterkonsol, og han blev derfor sigtet for overtrædelse af Fyrværkeriloven.

Blev frarøvet jakke
Charlottenlund: En 16-årig dreng fra København blev søndag aften klokken 21.00 frarøvet en jakke, som han var mødtes med en person for at sælge. De to mødtes ved Charlottenlund Station, og køberen gik hen for at hente nogle penge. Da han var på vej tilbage, kom en anden person og skubbede til den 19-årige, tog jakken, hvorefter personen og den person, som skulle købe jakken løb fra stedet. 

Narkobilist kørte galt
Vejby: En 35-årig mand fra Gilleleje kørte klokken 02.50 natten til mandag galt på Tisvildevej. Her mistede manden, som var påvirket af euforiserende stoffer, herredømmet over sin bil, hvorefter han påkørte en træstub, fortsatte henover en betonbrønd og en cykelsti for til sidst at ende i en grøft med bilens tag nedad. Manden kom ikke til skade ved uheldet, men blev taget med på skadestuen, hvor han fik taget en blodprøve, som skal vise hans nøjagtige påvirkelsesgrad.
 
