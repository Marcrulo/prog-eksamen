Færdselsulykke, Helsingør
Klokken 07.06 kørte en 31-årig mandlig bilist fra Helsingør i sydlig retning på Kongevejen, da han af ukendte årsager trak over i modsatte kørebane og kørte frontalt ind i en lastbil. Den 31-årige afgik i forbindelse med færdselsulykken ved døden, mens lastbilchaufføren samt endnu en bilist, der blev involveret i færdselsulykken, slap uden alvorlige skader.

Lastbilen væltede under færdselsulykken, og der forestod derfor et større arbejde med at få rejst denne igen, hvorfor vejstrækningen var lukket frem til klokken 13.

Kassedyk, Frederiksværk
Klokken 09.55 anmeldte personalet fra Fakta, at en mand klokken 09.30 havde lavet et såkaldt kassedyk og taget pengesedler fra kasseapparatet, inden han havde forladt supermarkedet. 

Nordsjællands Politi skal nu blandt andet gennemse overvågningen fra stedet, men hører derudover gerne fra eventuelle vidner på telefon 114.

Kast med æg, Lyngby
Klokken 15.52 anmeldte en 51-årig kvindelig cyklist fra Skovlunde, at der var blevet kastet æg efter hende mandag morgen klokken 06.35, da hun kom cyklende på Holger Drachmanns Vej mod DTU. Æggene blev kastet fra en lille lys personbil af nogle mænd i alderen 20-22 år. Se desuden uddrag af døgnrapporten fra mandag og tirsdag.

Spritkørsel med færdselsuheld, Helsingør
Klokken 17.17 kørte en 71-årig mandlig bilist fra Snekkersten ad Klostermosevej i nordlig retning, da han i rundkørslen Klostermosevej/Prøvestensvej mistede herredømmet over bilen. En patrulje ankom kort efter til stedet, hvor alkometeret blev fundet frem, hvorefter den 71-årige blæste det op til over det tilladte. En blodprøve skal nu fastslå nærmere. 

Der skete ingen personskade ved færdselsuheldet.

Færdselsuheld, Hillerød
Klokken 18.21 skete der et færdselsuheld i krydset Herredsvejen/Frejasvej. En 50-årig mandlig bilist kørte ad Frejasvej i nordlig retning og ud i krydset, hvor hans bil blev ramt i højre side af en 43-årig kvindelig bilist fra Allerød, der kom kørende ad Herredsvejen fra østlig retning. Sammenstødet medførte, at den 50-åriges bil væltede om på siden, og han blev efterfølgende kørt til kontrol på hospitalet, men der var umiddelbart ikke sket personskade.

Færdselsuheldet skyldes muligvis, at den 50-årige havde kørt over for rødt, og dette skal nu undersøges nærmere.

Uenigheder på restauration, Helsinge
Klokken 20.15 anmeldte en gæst på Café LaQuart, at en anden gæst havde kastet en serveringsbakke efter en tjener, hvorefter gæsten havde forladt caféen efter en højlydt diskussion.

En patrulje blev sendt til området, hvor en mand passende til signalementet blev truffet, og patruljen fik sig en adfærdsregulerende samtale med manden.

Mistænkeligt forhold, Frederiksværk
Klokken 20.54 anmeldte en 52-årig mand fra Frederiksværk, at han netop havde set to mistænkelige mænd fotografere en indkørsel og et hus på Vinderød Skov. Da anmelderen spurgte de to, hvad deres forehavende var, forklarede de på engelsk og tysk, at de mente, at huset og indkørslen var så flot, at de ville forevige det med kamera.

Dette fandt manden noget lyssky, og han kontaktede derfor Nordsjællands Politi, som sendte en hundepatrulje til stedet for at finde de to mænd, der dog var som sunket i jorden.

Røgudvikling, Virum

Klokken 00.00 anmeldte en borger, at der var røgudvikling i en lejlighed på Grønnevej. Ved patruljens ankomst kunne det konstateres, at lejlighedens beboer var faldet i søvn med en tændt cigaret liggende i askebægeret, hvilket havde antændt skodderne i askebægeret og dermed skabt røgudviklingen. Ilden nåede ikke at sprede sig til andre steder end askebægeret.
 
Cyklister på afveje, Hillerød
Klokken 01.52 anmeldte en bilist, at der var cyklister på Hillerødmotorvejens forlængelse. Cyklisterne bestod af unge mennesker, der sad flere på cyklerne, og de havde ikke havde lys på. Det er under normale omstændigheder en dårlig idé, og når det er omkring klokken 02 om natten på Hillerødmotorvejens forlængelse er det en overordentlig dårlig idé. En patrulje blev sendt til stedet og fik dem gennet væk fra forlængelsen.
 
Indbrud anmeldt i Nordsjællands politikreds 6.-7. august 2019
