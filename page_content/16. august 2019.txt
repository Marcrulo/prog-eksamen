Paller stjålet
Farum: Godt 100 paller er mellem onsdag klokken 22.57 og torsdag klokken 00.19 blevet stjålet fra et palleskur ved Jem og Fix på Rugmarken. Via overvågningen fra stedet kan man se en lyd varevogn samt to mænd, der beskrives således: A: dansk af udseende, 25-30 år, fedladen, kort skæg på hagen, iført stramtsiddende joggingbukser og langærmet t-shirt samt lys kasket. B: mellemøstlig af udseende, 30 år, spinkel af bygning, mørkt hår, kort mørkt fuldskæg, iført joggingtøj og kasket.

Én bilist, tre forseelser
Kgs. Lyngby: En 28-årig mand fra Vedbæk fik hele tre sigtelser, da han torsdag formiddag klokken 11.54 blev standset på Helsingørmotorvejen. Manden var nemlig frakendt kørekortet, talte i håndholdt mobiltelefon og påvirket af kokain og hash.

Tasker stjålet fra bil
Humlebæk: Fra en Volkswagen Up, der holdt parkeret på Gl. Strandvej, er der mellem klokken 14.00 og 16.30 torsdag eftermiddag stjålet to tasker, en pung med diverse betalingskort og kontanter, tøj, en pc og en tablet. Tyven har skaffet sig adgang til bilen ved at knuse en siderude.

Narkobilist påkørte garage
Helsingør: En 20-årig mand fra Helsingør påkørte torsdag aften en garage på Sydvej med så høj hastighed, at der blev lavet et hul på 2x3 meter i garagen. Den 20-årige måtte en tur på skadestuen, hvor han ud over behandling efter sammenstødet med garagen også fik taget en blodprøve, som skal fastlægge den præcise grad af narkopåvirkning hos ham.

Spritbilist standset
Ølstykke: En 60-årig kvinde fra Ølstykke blev torsdag aften klokken 19.52 standset, da hun kørte ad Ved Gadekæret. Da en alkometertest viste, at kvinden havde en promille, der var højere end den tilladte, blev hun sigtet for spirituskørsel og fik taget en blodprøve, som skal fastlægge hendes nøjagtige promille.

Forsikingssag ledte til narkofund
Kgs. Lyngby: En sag om manglende forsikring endte med en sigtelse for besiddelse af narkotika med henblik på salg til en 63-årig kvinde fra Lyngby. Kvinden blev anholdt i en bolig på Melagervej, hvor patruljen rettede henvendelse for at finde ejeren af en specifik bil, som var efterlyst på grund af manglende forsikring. Her opdagede patruljen diverse effekter, som gav anledning til en nærmere undersøgelse af boligen, hvor der blev fundet en pose med amfetamin. Det skal i løbet af formiddagen vurderes, som kvinden skal fremstilles i grundlovsforhør.

Glemt ovnhandske skyld i brand
Helsingør: Flere beboere i Gefionsparken måtte torsdag aften omkring klokken 21.23 forlade deres boliger, da en ovnhandske, glemt på en tændt kogeplade udviklede kraftig røg. Ingen personer kom til skade og efter en grundig udluftning, kunne alle komme tilbage til deres boliger.

Påkørte træ
Helsingør: En 22-årig mand fra Espergæde blev torsdag aften klokken 23.30 sigtet for spirituskørsel efter han angiveligt påkørte et træ. Der blev også truffet en 23-årig kvinde fra Espergærde på stedet, men patruljen vurderede umiddelbart, at det ikke var hende, som havde siddet bag rattet. 

Fik frarøvet bil
Hørsholm: En 50-årig mand fra Nivå blev klokken 02.24 natten til fredag frarøvet sin bil ved rundkørslen Isterødvej/Grønnegade. Manden var kommet kørende ad Helsingørmotorvejen, hvor en VW Golf med fire personer fulgte efter ham. Ved rundkørslen blev den 50-åriges bil påkørt af bilisten i den anden bil, og da den 50-årige standsede op, blev han truet af to personer fra VW Golfen, som tog hans bil og kørte fra stedet.

To mænd anholdt for vold
Veksø: To mænd på henholdsvis 35 og 54 år overfaldt klokken 02.30 natten til fredag en 31-årig udenlandsk mand på Søsum Bygade. Ved overfaldet fik den 31-årige brækket kæben og slået flere tænder ud. Den 35-årige og den 54-årige blev begge anholdt og taget med på politigården. Når de er blevet afhørt, skal det vurderes, om de skal fremstilles i grundlovsforhør.

Brand i bil
Kgs. Lyngby: En Peugeot 208 er natten til fredag brændt, mens den stod på en parkeringsplads på Klampenborgvej. Årsagen til branden, skal nu undersøges nærmere.

Biler udsat for hærværk
Vejby: To varebiler, som holdt parkeret på Stationsvej, er mellem klokken 01.00 og klokken 04.00 blevet udsat for hærværk. Den ene bil har fået knust en siderude og selen i førersiden i den anden bil, er blevet kåret over. Her har gerningsmanden formentlig haft adgang til bilen gennem en ikke helt lukket siderude.
 
Indbrud anmeldt til Nordsjællands Politi 15. - 16. august 2019
