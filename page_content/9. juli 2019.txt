Indbrud i ismageri
Dyssegård: Klokken 01.03 natten til mandag brød en mand ind i Ismageriet på Søborg Hovedgade. Gerningsmanden knuste ruden i forretningens dør med en stor sten for at skaffe sig adgang og stjal herefter en nøgleboks. Signalement af gerningsmanden lyder således: Mand, 20-25 år, 160-170 cm høj og slank af bygning. Han var kørende i en hvid personbil. 

Navigationsanlæg stjålet
Rungsted Kyst: Et navigationsanlæg er i tidsrummet mellem fredag klokken 23.00 og lørdag klokken 06.30 blevet stjålet fra en Volkwagen, som holdt parkeret i Bolbrodalen. Tyveriet blev anmeldt mandag klokken 10.41.

Kemikalieudslip i sundhedscenter
Hillerød: Patienter og personale måtte mandag formiddag klokken 11.33 forlade Sundhedscenteret på Milnersvej. Her skete et mindre udslip af kemikaliet Solox. En medarbejder i Sundhedscenteret blev udsat for stoffett og kørt til undersøgelse på hospitalet. Der skete ingen alvorlig tilskadekomst, ligesom der ikke opstod fare for andre på stedet.

Ridser i lakken
Gentofte: En VW, som var parkeret på Stolbergvej, er mellem fredag og lørdag blevet udsat for hærværk. En ukendt gerningmand har lavet flere ridser i lakken langs bilens passagerside. Hærværket blev anmeldt mandag klokken 13.46.

Navigationsanlæg og rat stjålet
Gentofte/Virum: Fra en BMW, som holdt parkeret på Sponnecksvej, er der mellem søndag klokken 15.10 og mandag klokken 12.00 stjålet et navigationsanlæg og et rat. Navigationsanlægget blev også stjålet fra en BMW, som holdt parkeret på Fuglsanggårds Allé i Virum. Dette tyveri er sket mellem søndag klokken 16.00 og mandag klokken 14.15. I begge tilfælde har tyven knust en siderude for at skaffe sig adgang til bilerne.

Kunde overfaldt medarbejder
Hillerød: En 33-årig mand med ukendt adresse blev mandag eftermiddag klokken 17.06 sigtet for vold, efter han havde bidt en kunde i Fakta på Frederiksværksgade i armen. Den 33-årige havde forinden kastet en plastikflaske mod en medarbejder i utilfredshed over udbetaling af nogle byttepenge, ligesom den 33-årige havde slået ud efter medarbejderen. Kunden i forretningen, en 62-årig mand, forsøgte at tage fat om den 33-årige for at forhindre ham i at slå yderligere ud efter medarbejderen. Den 33-årige blev tilbageholdt indtil en patrulje nåede frem og blev herefter taget med til afhøring på politigården. I forbindelse med anholdelsen af den 33-årige bed han også en politibetjent og fik derfor også en sigtelse for vold mod tjenestemand.

Kørte uden kørekort
Ålsgårde: En 34-årig mand fra Helsingør blev mandag aften klokken 19.10 standset, da han kom kørende ad Ellekildehavevej. Det viste sig, at han ikke havde noget kørekort, og han blev derfor sigtet for kørsel uden førerret.

Spritbilist snuppet
Allerød: En 23-årig mand med ukendt adresse blev mandag klokken 21.52 taget for spirituskørsel ved Smedegyden. Her viste en alkometertest, at han havde indtaget mere alkohol end tilladt, og han blev derfor taget med på politigården, hvor en læge blev tilkaldt for at tage en blodprøve, som skal fastlægge den 23-åriges nøjagtige promille.
 
Borger slukkede bilbrand
Helsingør: En snarrådig borger fik lidt efter midnat, natten til tirsdag, slukket en mindre brand i en bil. Borgeren, en 48-årig mand, så branden fra sin lejlighed på Hestens Bakke og løb ned til bilen, hvor han slukkede ilden med en spand vand. Et andet vidne har forud for branden set to unge drenge i nærheden, det vides dog ikke, om de har forbindelse til branden. Bilen vil formentlig blive undersøgt nærmere af politiets teknikere for at klarlægge brandårsagen.
 
Indbrud anmeldt til Nordsjællands Politi 8. - 9. juli 2019
