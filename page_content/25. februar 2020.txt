Hjul stjålet fra udstillingsbil
Græsted: Mellem søndag aften klokken 23.00 og mandag morgen klokken 07 er der stjålet fire hjul fra en bil, som stod udstillet hos Era Biler på Mestervangen. Tyvene har tillige stjålet to bordlamper.

Hjul stjålet fra lastbil
Hørsholm: Seks hjul er mellem søndag klokken 21.30 og mandag nat klokken 03.00 blevet stjålet fra en lastbilanhænger, som hos parkeret på p-pladsen ved Cirkelhuset på Christianshusvej.

Spritbilist standset
Hornbæk: En 49-årig mand fra Dronningmølle blev mandag formiddag klokken 10.20 standset, da han kom kørende ad Havnevej. Her viste det sig, at hans promille oversteg den tilladte, og han blev derfor sigtet for spirituskørsel og taget med på hospitalet, hvor han fik taget en blodprøve, der skal vise hans nøjagtige promille.
 
Klatreudstyr og tøj stjålet fra bil
Hillerød: Mellem klokken 10.00 og 10.30 blev en taske med klatreudstyr stjålet fra en Citroën, som holdt parkeret på Rytterstien. Tyven har skaffet sig adgang til bilen ved at knuse en rude. Der har også været tyveri fra en bil, som holdt parkeret på Stubbevang. Her er der mandag mellem klokken 07.45 og 11.45 stjålet to pakker med tøj.
  
Lille klump hash fundet i værksted
Hillerød: I et værksted på Erhvervsskolen på Milnersvej blev der mandag ved middagstid fundet en lille klump hash, da en af politiets narkohunde var på besøg. Besøget skete i samarbejde med skolens ledelse og som en del af Nordsjællands Politis generelle fokus på unge og euforiserende stoffer.
  
Tæpper var ikke helt så ægte
Virum: En 65-årig mand fra Virum fik ikke helt, hvad han mente, at han havde betalt for, da han fredag eftermiddag mellem klokken 15.00 og 16.00 købte tre ægte tæpper fra en mand, som henvendte sig på den 65-åriges bopæl. Her fremviste manden nogle tæpper og den 65-årige købte tre. Da han efterfølgende fik vurderet tæpperne hos en fagekspert, viste det sig, at de ikke var helt så ægte, som først antaget. Tæppehandleren beskrives som: mand, mellemøstlig af udseende, 45-50 år, 175-180 cm høj, almindelig af bygning, brun i huden med kort, sort hår. Han var iført jakkesæt med mørkeblå bukser og havde to modermærker på brystkassen. Bedrageriet blev anmeldt mandag klokken 12.52.
 
Ild i lade
Tikøb: Mandag eftermiddag klokken 14.13 udbrød der brand i en maskine, som stod i en lade på Danstrupvej. Ilden blev hurtigt slukket og ingen kom til skade.


Campingvogn stjålet
Jægerspris: Mellem mandag morgen klokken 07.00 og mandag eftermiddag klokken 14.15 er der stjålet en campingvogn, der stod i en indkørsel på Hybenvej. Campingvognen er af mærket Adria model 543 og er hvid med blå og grå stafferinger.
 

Kørte uden kørekort
Fredensborg: En 38-årig mand fra Fredensborg blev mandag eftermiddag klokken 15.30 standset og sigtet for kørsel uden førerret, da han kom kørende ad Winthersvej, selvom han tidligere var frakendt førerretten og ikke havde generhvervet den.


Ung mand overfaldet
Hillerød: En 16-årig ung mand blev mandag eftermiddag mellem klokken 14.30 og 14.45 overfaldet, da han kom gående ad stisystemet mellem Søndre Jernbanevej og Vibekevej i retning mod Hillerød Station. Her passerede han to mænd, som kommenterede den 16-åriges måde at gå på. Den ene tildelte den 16-årige flere knytnæveslag, hvorefter de to mænd løb fra stedet. De to beskrives som A: mand, udenlandsk af udseende, ca. 17-18 år, ca. 180-185 cm høj og alm af bygning med skægstubbe. Han var iført sort jakke, sort hættetrøje der dækkede for ansigtet, sorte bukser og sorte sko. B: Mand, udenlandsk af udseende, ca. 17-18 år, ca. 180-185 cm høj og alm af bygning, iført sort hættetrøje, der dækkede for ansigtet, sorte bukser, og sorte sko.


Kørte uden kørekort
Vedbæk: En 47-årig mand fra Vedbæk blev mandag eftermiddag klokken 16.30 standset, da han kom kørende ad Vedbæk Strandvej. Her viste det sig, at han tidligere var frakendt sit kørerkort, og han blev derfor sigtet for at køre bil i frakendelsestiden.


Ung kvinde overfaldet
Helsingør: En 17-årig ung kvinde blev mandag aften overfaldet, da hun gik på stisystemet bag Gurrevej og H.C. Ørstedsvej. Her blev hun slået i ansigtet ligesom hun blev trampet på af fire drenge. Overfaldet skete mellem klokken 21.10 og 21.20 og den unge kvinde var efterfølgende til behandling på skadestuen. Der er på nuværende tidspunkt ikke yderligere oplysninger om gerningsmændene end, at de har udenlandsk udseende. 


Sten kastet gennem rude
Dyssegård: Ukendte gerningsmænd kastede klokken 00.15 en sten gennem ruden til et hotel på Søborg Hovedgade, hvorefter de løb fra stedet.


Blev frarøvet mobiltelefoner
Hellerup: To 20-årige mænd fra Hellerup blev klokken 00.55 natten til tirsdag frarøvet deres mobiltelefoner og punge, da de kom gående ad Hellerupgårdsvej. Her blev de passet op af fire mænd, hvoraf den ene truede dem med en kniv. To af gerningsmændene tildelte de to 20-årige flere knytnæveslag i ansigtet og truede dem til at udlevere deres mobiltelefoner og punge. Gerningsmændene beskrives som A: Mand, 17-20 år, 185-190 cm, almindelig af bygning, brun i huden, dansktalende med accent, iført sort tøj, halsedisse og hætte. B: Mand, 17-20 år, 170-175 cm, almindelig af bygning, hvid i huden, iført sort tøj, halsedisse og hætte. Han var tillige bevæbnet med en kniv. C: Mand, 17-20 år, iført sort tøj, halsedisse og hætte, D: Mand, 17-20 år, iført sort tøj, halsedisse og hætte.
 
