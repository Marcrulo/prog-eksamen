Ild i tørretumbler
Helsingør: Onsdag morgen klokken 08.56 gik der ild i en tørretumbler i en bolig på Stengade. Brandvæsenet kom til stedet og konstaterede, at der umiddelbart kun var tale om røgudvikling. De flyttede tumbleren ud på gaden og sørgede for, at der blev luftet ud.

Rat og airbag stjålet
Hellerup/Farum: Fra en Mercedes, som holdt parkeret på Hultmannsvej, er der mellem tirsdag klokken 17.00 og onsdag klokken 07.00 stjålet rat og airbag. Tyven har skaffet sig adgang til bilen ved at knuse en siderude. Også fra en bil i Farum er der stjålet rat og airbag. Dette tyveri er sket mellem tirsdag klokken 22.00 og onsdag klokken 08.45 fra en BMW, som holdt parkeret på Syrenvænget.

Kvinde udsat for tricktyveri
Espergærde: En 94-årig kvinde blev tirsdag eftermiddag mellem klokken 16.00 og 17.00 udsat for et tricktyveri på Kofod Anchers Vej. Kvinden havde været ude at handle og havde sin taske stående på passagersædet i bilen. Da kvinden kørte ad Kofod Anchers Vej, bremsede den forankørende bil pludselig hårdt op, og da den kørte videre, så kvinden også kunne fortsætte, bemærkede hun, at hendes venstre forhjul fra punkteret. Pludselig stod en mand ved siden af hende og tilbød at hjælpe. Mens de var ved at skifte hjulet kom nogle andre personer til stedet, og pludselig forsvandt manden. Kvinden opdagede senere, at hendes dankort var blevet stjålet fra den pung, som lå i hendes taske. Den mand, der tilbød at hjælpe kvinden med hjulskift beskrives som: østeuropæisk af udseende, 30-40 år, 180 cm, spinkel af bygning, hvid i huden, brunt, kort hår, talte gebrokkent engelsk, pænt ansigt, velklædt og iført vindjakke.

Spritbilist ramte medbilist
Skibby: En 59-årig udenlandsk mand blev onsdag aften sigtet for spirituskørsel efter han havde påkørt en 29-årig kvindelig bilist fra Hillerød. Uheldet skete klokken 21.20, hvor den 59-årige kom kørende i vestlig retning ad Hammer Bakke og ramte den 29-årige, der kørte i den modsatte retning.

Uenighed om løn førte til vold
Frederiksværk: En 42-årig mand fra Melby blev onsdag aften anholdt og sigtet for vold efter han havde slået to mænd på henholdsvis 28 og 63 år samt en kvinde på 55 år med knytnæve. Episoden skete på Stationspladsen i forbindelse med en uoverensstemmelse om lønudbetaling.  

Hærværk og tyveri fra bil
Vedbæk: Mellem onsdag klokken 21.00 og torsdag klokken 07.08 er der stjålet et rat, navigation, airbags, skærm og joystick fra en BMW, der holdt parkeret på Fagerbo. Tyven har desuden skåret bilens sæder op.
 
Indbrud anmeldt til Nordsjællands Politi 30. - 31. oktober 2019
