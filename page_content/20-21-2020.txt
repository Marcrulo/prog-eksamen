Kørte trods forbud
Værløse: En 48-årig kvinde fra Farum blev torsdag morgen klokken 08.35 standset, da hun kom kørende ad Skovløbervangen. Her blev hun sigtet for at køre bil, selvom hun havde kørselsforbud.

Spritbilist standset
Farum: En 55-årig mand fra Farum havde en promille over det tilladte, da han torsdag eftermiddag klokken 12.50 kom kørende ad Ryttergårdsvej. Her blev han standset af en patrulje, som sigtede ham for spirituskørsel og tog ham med på hospitalet, hvor han fik udtaget en blodprøve, som skal fastlægge hans nøjagtige promille.

Fire mænd anholdt for butikstyveri
Allerød/Birkerød: Fire mænd på henholdsvis 17, 22, 24 og 35 år, to med ukendt adresse, en fra Birkerød og en fra København, blev torsdag eftermiddag anholdt på Birkerød Station og sigtet for butikstyveri i Netto på Allerød Stationsvej. Her havde de ifølge anmeldelsen stjålet energidrikke og var herefter taget med toget.

Stjal sko
Kgs. Lyngby: En 22-årig mand fra Hørsholm blev torsdag eftermiddag sigtet for butikstyveri. Manden havde omkring klokken 16.00 stjålet et par sko i Magasin i Lyngby Storcenter, og blev opdaget af en vagt på stedet. 

Butikstyv truede betjente
Helsingør: En 35-årig mand fra Helsingør reagerede aggressivt, da han torsdag eftermiddag klokken 16.45 blev taget for butikstyveri i Kvickly på Birkedalsvej. En patrulje kom til forretningen, men det fik ikke den 35-årige til at ændre adfærd. Tværtimod truede han patruljen, så han ud over sigtelsen for butikstyveriet også fik en sigtelse for trusler om vold mod tjenestemand.

Mand vakte mistanke
Hillerød: En mand vakte torsdag aften kort før klokken 19.00 mistanke, da han gik rundt i området mellem Slettebjerget og Hulvejen. Manden havde et par handsker på, som ledte tanken hen på indbrudsudstyr, og det fik en borger til at kontakte politiet. En patrulje kom til stedet og fandt den omtalte mand. Det viste sig imidlertid, at der ikke var foregået noget kriminelt. 

Blev befamlet af mand
Fredensborg: En 19-årig kvinde fra Fredensborg blev torsdag aften omkring klokken 21.50 befamlet af en ukendt mand, da hun kom gående ad Benediktevej. Her kom manden op til hende bagfra, og befamlede hende på numsen og brystet. Der kan være tale om den samme mand, der kort forinden havde henvendt sig til kvinden og spurgt, om hun havde en cigaret, hvilket kvinden havde og gav ham. Men da manden ikke kunne tænde cigaretten, gav han hende den tilbage, hvorefter hun gik videre. Den formodede gerningsmand beskrives som dansk af udseende, 19-28 år, 170-173 cm høj og kraftig af bygning. Han talte dansk og var iført sorte bukser og sorte handsker. 

Palletyv på spil
Espergærde/Hillerød: Nogle paller er lige omkring midnat mellem torsdag og fredag blevet stjålet fra en udendørs lagerplads ved Espergærde Centret. På overvågningen fra stedet ses to mænd kørende fra stedet i en Fiat Ducato. De to beskrives som A: ca. 30 år, 180-190 høj, udenlandsk af udseende. Iført: Sort kasket, sort jakke muligvis af læder, sorte handsker, lyse joggingbukser med et mørkt mærke på venstre lår. B: mand, ca. 30 år, 180-190, udenlandsk af udseende, sort skæg. Iført: sort kasket med enten M eller H som logo, sort jakke med hætte, sorte bukser. Der kan være tale om de samme mænd, der klokken 00.35 natten til fredag stjal et større antal paller fra Netto på Hillerødholmsalle.
 
Indbrud i privat beboelse anmeldt til Nordsjællands Politi 20. - 21. februar 2020
