Narkobilist uden kørekort
Gentofte: En 17-årig ung mand fra Nærum blev onsdag eftermiddag klokken 13.35 standset, da han kom kørende ad Smakkegårdsvej. Den unge mand viste sig at være påvirket af euforiserende stoffer og havde ikke noget kørekort. Han blev derfor sigtet for begge forseelser.


Gps, instrumentbræt og skærme stjålet
Dronningmølle: Mellem tirsdag klokken 19.00 og onsdag klokken 07.00 er der stjålet gps-udstyr, instrumentbrætter og skærme fra tre traktorer, som stod ved en virksomhed på Villingerødvej. Tyven er kommet ind af en ulåst port til en hal.


Bilruder knust
Farum/Hundested: En BMW, som holdt parkeret på Ryttergårdsvej, har mellem mandag aften klokken 23.00 og tirsdag nat klokken 03.00 fået knust samtlige ruder. Også i Hundested, har en bil været udsat for hærværk. Her er der tale om en Mitsubishi, der holdt parkeret på Skovbakken. Dette hærværk skete mellem onsdag klokken 00.01 og 00.30, hvor bilens forrude blev knust med en havekrukke. Forud for hærværket havde beboere i området hørt en bil, hvorfra der blev spillet høj musik samt højtråbende mennesker. De var dog forsvundet, da beboerne gik ud på vejen for at se, hvad der foregik. Hærværket i Hundested blev anmeldt onsdag klokken 17.42.


Ristet brød brød i brand
Helsingør: I forbindelse med ristning af noget brød, blev brødet så overophedet, at der opstod brand i et køkken på Hauchsvej. Ilden blev dog hurtigt slukket og bortset fra sodskader på køkkenbord, væg og loft, skete der ingen skader på hverken ejendom eller personer.


Mand stjal af kassen
Helsinge: En mand stjal formentlig af kassen, da han onsdag eftermiddag klokken 17.10 kom ind i Skoringen på Østergade i Helsinge. Her var en medarbejder i færd med at betjene en anden kunde, og manden forlod meget hurtigt forretningen igen. Kort efter opdagede medarbejderen, at samtlige pengesedler manglede fra kasseapparatet. Den formodede tyv beskrives som en cirka 185-190 cm høj mand, der var iført mørkt tøj.


Kørte knallert med sprit i blodet
Slangerup: En 19-årig ung mand blev onsdag eftermiddag klokken 17.30 standset, da han kom kørende på knallert ad Roskildevej. Den unge mand var mere alkoholpåvirket end det tilladte og blev derfor sigtet for spirituskørsel.


Beboer overraskede tyve
Ålsgårde: To tyve blev onsdag eftermiddag klokken 16.55 råbt an, da de var på vej op ad trappen i en villa på Ellekildehavevej. Her hørte husets beboere, som var hjemme, dem og råbte dem an, hvorefter de forsvandt ud af en havedør. De to indbrudstyve var iført sort tøj og hættetrøje, den ene beskrives endvidere som cirka 190 cm høj. 


Kørte uden kørekort
Kgs. Lyngby: En 25-årig mand fra Kgs. Lyngby blev onsdag aften klokken 19.05 standset og sigtet for at køre uden kørekort, da han kom kørende ad Lyngby Hovedgade.


Brand i skorsten
Gilleleje: Onsdag aften klokken 21.34 udbrød der brand i en skorsten i et hus på Kongsgaden. Branden er formentlig opstået i et pillefyr, og den ophørte, da fyret blev slukket.


Affaldsspand sprængt i stykker
Skævinge: Det var formentlig et kraftigt kanonslag, der onsdag aften blev brugt til at sprænge en stor affaldsspand, der stod på Smedevej, i stykker. Hærværket skete omkring klokken 22.00.


Virksomhed brændt ned
Allerød: Virksomheden Sirius Home på Engholm Parkvej er natten til torsdag brændt ned. Branden blev anmeldt klokken 00.54, hvor bygningen allerede var overtændt og en del af bygningen styrtet sammen. Brandvæsenet har hele natten arbejdet for at slukke ilden, og slukningsarbejdet forventes at fortsætte et godt stykke af torsdagen. Det er endnu ikke muligt at sige noget om årsagen til branden.
 
