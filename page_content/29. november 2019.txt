Hørte tyv brække lås op
Hillerød: En 17-årig ung mand ringede straks til politiet, da han hørte en tyv brække låsen til hans hjem på Kighusvænget op. En patrulje kørte til stedet og kørte efterfølgende rundt i området for at finde indbrudstyven, der dg var forduftet. Tyven beskrives som mand, russisk af udseende, let mørklødet hud, 30-40 år, skaldet, ca. 174 cm høj, iført sort, hættetrøje, iført håndværkertøj.

Stjal to flasker vodka
Kgs. Lyngby: En 44-årig mand fra Hillerød blev torsdag formiddag klokken 10.15 taget for butikstyveri i Fugleburet i Lyngby Storcenter. Manden blev sigtet for at have stjålet to flasker vodka.

Dæk punkteret
Kgs. Lyngby: Et dæk, der sad på en Peugeot, som var parkeret på Nøddevænget, er mellem onsdag klokken 18.00 og torsdag klokken 08.00 blevet punkteret af en ukendt gerningsmand.

Tyv skubbede til butiksdetektiv
Farum: En mand, som torsdag formiddag klokken 11.28 havde stjålet diverse varer i Fakta på Farum Bytorv, stak af efter han havde givet en butiksdetektiv, der konfronterede manden med hans tyveri, et hårdt skub i brystet. 

Åleruser stjålet
Gilleleje: Seks åleruser, rad, flagbøjer og ankre er mellem tirsdag klokken 15.00 og torsdag klokken 12.30 blevet stjålet, mens det var sat i Kattegat ud for Gilleleje.

Bilister kom op at slås
Gilleleje: To bilister kom torsdag formiddag op at slås efter en uenighed i trafikken. Her overhalede den ene, en mand kørende i en cremefarvet Citroën, den anden mand, en 46-årig mand fra Kgs. Lyngby, ved de dobbeltoptrukne streger ved rundkørslen på Bonderupvejen. Det fik den 46-årige mand til at dytte af den anden bilist, som efterfølgende gjorde tegn til, at den 46-årige skulle køre ind til siden. Da han gjorde det og rullede sin bilrude ned, kom den anden mand hen til bilen og tog fat i kraven på den 46-årige. Den 46-årige steg ud af bilen, hvorefter den anden mand slog ham med knytnæve ved det ene øje, og den 46-årige sparkede den anden mand i skridtet. Manden i den cremefarvede Citroën kørte efter kontroversen fra stedet. Han beskrives som østeuropæisk af udseende, 35-37 år, 185 cm høj og muskuløs, hvid i huden, sort kort hår. Hans ansigt bar præg af et hårdt liv og han var iført sort hættetrøje, sort eller blå cowboyjakke samt sorte træningsbukser med hvide striber. 

Spritbilist standset
Hillerød: En 52-årig kvinde fra Skævinge blev torsdag eftermiddag klokken 17.20 standset, da hun kom kørende ad Nejedevej. Kvinden var påvirket af alkohol og blev derfor sigtet for spirituskørsel og taget med på hospitalet, hvor hun fik taget en blodprøve, som skal fastlægge hendes nøjagtige promille.

Cykeltyv blev tilbageholdt
Kgs. Lyngby: En 20-årig mand fra Søborg blev torsdag aften klokken 18.36 tilbageholdt af nogle forbipasserende på Lygnby Hovedgade, da han stod og rodede ved nogle cykler. Da en patrulje kom til stedet, viste det sig, at han også havde en køkkenkniv i lommen. Han blev derfor sigtet for både forsøg på cykeltyveri og overtrædelse af Knivloven. 

Fire vinterdæk og fælge stjålet
Vedbæk: Fire vinterdæk på fælge er klokken 02.30 natten til torsdag blevet stjålet fra et udhus på Langagervej. 

Ild i tørretumbler
Humlebæk: Torsdag aften klokken 20.08 rykkede politi og brandvæsen ud til en ildebrand i en lejlighed på Teglgårdsvej. Her viste det sig, at der var gået ild i en tørretumbler. Ingen mennesker kom til skade ved branden.

Mand truede p-vagt
Frederiksværk: En parkeringsvagt blev torsdag aften klokken 19.20 truet af en taxachauffør, som netop havde fået tildelt en parkeringsafgift. Episoden skete på Havtornvej, hvor taxachaufføren blev så vred, at han hev parkeringsvagtens telefon ud af hånden på ham og i det hele taget opførte sig truende. På baggrund af oplysninger om taxaens registreringsnummer har politiet en formodning om, hvem chaufføren kan være.

Spritbilist forsøgte at køre sin vej
Skibby: En 45-årig kvinde fra Skuldelev forsøgte at køre sin vej, da en patrulje kom frem til det sted på Tørslevvej, hvor hun kort forinden var kørt i grøften. En 26-årig kvinde fra Skibby anmeldte klokken 20.54, at hun havde fundet den 45-årige, der var kørt i grøften med sin vil. Den 45-årige havde forklaret, at hun var kørt i grøften, da hun forsøgte at undvige et rådyr, men forsøgte altså at køre fra stedet, da politiet nåede frem. Det lykkedes dog ikke, og den 45-årige blev anholdt og sigtet for spirituskørsel. Hun blev taget med på hospitalet for at få taget en blodprøve, der skal fastlægge hendes nøjagtige promille.

Mand i mørkt tøj brød ind
Hundested: En mand i mørkt tøj brød torsdag aften klokken 21.36 ind i en villa på Spodsbjergvej. En patrulje kørte til stedet, men manden var forsvundet. Han kan fra overvågningen på stedet beskrives som værende iført mørk jakke, mørk kasket, mørke sko og lidt lysere joggingbukser.
 
