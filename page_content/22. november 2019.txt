Brædder stjålet fra byggeplads
Frederikssund: Fra en byggeplads på Holmensvej er der mellem onsdag klokken 15.00 og torsdag klokken 07.30 stjålet beklædningsbrædder. 

Recepter stjålet
Espergærde: En kasse med gamle recepter er mellem onsdag klokken 18.00 og torsdag klokken 08.30 blevet stjålet fra apoteket i Espergærdecentret. Tyven har knust en rude til et baglokale og kunne på den måde få fat i kassen, der stod inden for vinduet.

Mindre brand på loft
Nødebo: Torsdag formiddag klokken 11.56 opstod der en mindre brand på loftet i en villa på Kildeportvej. Det viste sig, at branden efter al sandsynlighed skyldes en loftslampe, som havde antændt loftet. Ingen personer var i fare i forbindelse med branden.

Hærværk mod bil
Gentofte: En Fiat 500, som holdt parkeret på Stolpegårdsvej, har mellem onsdag klokken 17.00 og 17.10 været udsat for hærværk, idet en ukendt gerningsmand har malet på bilens kaleche.

Diesel stjålet fra lastbil
Hillerød: Fra en lastbil, er holdt parkeret på Frederiksværksgade, er der mellem tirsdag klokken 17.00 og onsdag klokken 05.00 blevet stjålet diesel. Tyveriet blev anmeldt torsdag klokken 13.18.

Tyveri fra to biler
Kgs. Lyngby: To bærbare pc’ere er torsdag mellem klokken 11.30 og 13.35 blevet stjålet fra to biler, der holdt parkeret på Kastanievej. I begge tilfælde har tyven knust en siderude for at skaffe sig adgang til bilen.

Baghjul stjålet
Nærum: En Skoda Octavia, der holdt parkeret på Alleen, har mellem onsdag klokken 20.00 og torsdag klokken 06.00 fået stjålet det højre baghjul.

Mulige tricktyve på spil
Vedbæk: Tre mulige tricktyve var torsdag eftermiddag på spil hos en 75-årig kvinde. De ene ringede klokken 16.54 på kvindens dør og udgav sig for at være læge, og mens hun undersøgte den 75-årige kvindes ryg, gik to andre personer ind i kvindens lejlighed. De blev opdaget, da hjemmeplejen ankom til stedet, hvorefter de forsvandt, formentlig uden at have stjålet noget. De tre beskrives således: A: Kvinde, 40-50 år, ca. 165-170 cm høj, almindelig af bygning, dansk af udseende, mørkt hår, dansk accent, iført blå vinterjakke. B: Kvinde, 40-50 år, ca. 170-175 cm høj, sort hår, mørkglødet i huden, iført almindeligt vestligt tøj. C: Mand, 40-50 år, ca. 170 cm høj, mørkglødet i huden, buttet rundt hoved, sort hår, iført mørkt tøj. 

PC og kontanter stjålet fra bil
Holte: Fra en Peugeot, som holdt parkeret i Holte Midtpunkt, er der mellem torsdag klokken 16.30 og 17.30 stjålet en bærbar pc, mobiltelefon, en pung med diverse betalingskort samt et kontantbeløb. Tyven har skaffet sig adgang til bilen ved at knuse bagruden.

Forsøgte at brænde bænk af
Birkerød: En 37-årig mand fra Frederikssund forsøgte torsdag aften at brænde en bænk af overfor kirken på Johan Mantzius Vej. Ingen kom til skade ved episoden, og da manden virkede psykisk uligevægtig sørgede en patrulje for at han blev kørt på hospitalet

Narkobilist havde skunk med i bilen
Hillerød: En 22-årig mand fra Hillerød blev klokken 01.40 natten til fredag standset, da han kom kørende ad Gl. Frederiksborgvej. Her viste det sig, at han havde sat sig bag rattet, selvom han var påvirket af narkotika og tillige var i besiddelse af skunk, og blev sigtet for begge lovovertrædelser.
 
Indbrud anmeldt til Nordsjællands Politi 21. - 22. november 2019
