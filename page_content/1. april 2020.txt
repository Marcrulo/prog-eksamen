Kørte uden kørekort
Hillerød: En 41-årig kvinde fra Hillerød valgte tirsdag morgen at se stort på, at hun havde fået inddraget sit kørekort og satte sig alligevel bag rattet. Hun blev imidlertid standset på Frejasvej klokken 08.09, hvor hun blev sigtet for kørsel uden førerret.

Computere stjålet fra institution
Holte: Tre computere er mellem mandag eftermiddag klokken 14.30 og tirsdag formiddag klokken 09.20 blevet stjålet fra institutionen Vingebo på Rudersdalsvej. Tyven er kommet ind ved at bryde en dør og et vindue op.

Indbrud i bibliotek
Espergærde: Mellem søndag klokken 16.00 og mandag klokken 07.00 har der været indbrud i biblioteket i Kløvermarken. Tyven er kommet ind ved at knuse en rude. Det er endnu ikke opgjort, om der er stjålet noget ved indbruddet, som blev anmeldt tirsdag formiddag.

Fik et ildebefindende og kørte ind i træ
Kokkedal: En 28-årig mand fik tirsdag formiddag et ildebefindende, da han kom kørende ad Kirkeltevej. Som følge deraf mistede manden herredømmet over bilen og kørte ind i et træ. Den 28-årige blev kørt til tjek på skadestuen.

Dobbelthus udbrændt
Frederiksværk: Tirsdag ved middagstid opstod der ild i noget haveaffald tæt ved et dobbelthus Strandvejen. Ilden spredte sig til huset og branden udviklede sig så kraftigt, at begge boliger i dobbelthuset udbrændte. Ingen personer kom til skade ved branden, der blev anmeldt klokken 11.57. Beboerne i området blev bedt om at gå indendøre, da røgen fra branden blev vurderet til at være akut sundhedsskadelig, ligesom der blev spærret for trafik og kørslen på Lokalbanen blev indstillet indtil sidst på eftermiddagen.

Håndsprit stjålet fra bil
Stenløse: To små flasker á 35 ml håndsprit er mellem mandag klokken 16.00 og tirsdag klokken 07.30 blevet stjålet fra en VW Transporter, der var parkeret ved Egedal Centret. Tyven har knust en siderude for at skaffe sig adgang til bilen.

Olie stjålet fra tank
Græsted: Fra en olietank, der stod på en grund på Rosendalsvej, er der mellem mandag klokken 16.00 og tirsdag klokken 14.00 stjålet cirka 300 liter olie. Tyven har klippet et rør til olietanken over for at få fat i olien.

Taget med hash på sig
Frederikksund: En 18-årig mand fra Frederikssund blev tirsdag eftermiddag sigtet for at være i besiddelse af euforiserende stoffer med henblik på salg. Manden blev truffet i Færgeparken, hvor han i første omgang forsøgte at løbe fra politiet. Det lykkedes dog ikke, og det viste sig, at manden var i besiddelse af lidt over 40 salgsklumper hash.

Kørte uden kørekort
Slangerup: En 53-årig kvinde fra Holbæk blev tirsdag aften klokken 19.38 standset, da hun kom kørende ad Hørup Skovvej. Her viste det sig, at kvinden tidligere var blevet frakendt sit kørekort, og hun blev derfor sigtet for at køre bil i frakendelsestiden.

Indbrud i skole
Helsingør: Der har tirsdag aften omkring klokken 22.15 været indbrud i en skole på Rasmus Knudsens Vej. Tyven har knust en rude i en dør for at skaffe sig adgang til stedet. Det er ikke opgjort, hvorvidt der er stjålet noget.

Bagrude knust
Hillerød: Bagruden i en Kia Rio er mellem klokken 18.00 og 22.15 tirsdag aften blevet knust, mens bilen holdt i Frødalen.

Udsat for gaderøveri
Helsinge: En 16-årig ung mand fra Helsinge blev tirsdag aften klokken 22.15 udsat for et gaderøveri på Gadekærvej i Helsinge. Den unge mand har forklaret, at han kom gående, da han blev indhentet af to mænd, som truede ham og slog ham i ansigtet flere gange, så han efterfølgende udleverede sin taske sin dem. De to mænd beskrives som A: ca. 180cm høj, slank, dansktalende, mørkklædt, maskeret. B: lavere end A, kraftigere end A, mørkklædt, dansktalende, maskeret. En af mændene havde en kasket på.

Indbrud i privat beboelse anmeldt til Nordsjællands Politi 31. marts – 1. april 2020
