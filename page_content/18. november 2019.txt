Kørsel i påvirket tilstand, Humlebæk
Klokken 08.44 blev en 23-årig mandlig bilist fra Sydvestsjælland standset og kontrolleret på Teglgårdsvej. Her fik han narkometeret til at slå ud for cannabis, og han blev derfor sigtet efter færdselslovens bestemmelser. En blodprøve skal nu fastslå den eventuelle grad af påvirkning.
 
Kørsel uden førerret, Helsingør
Klokken 10.48 blev en 58-årig mandlig bilist fra Charlottenlund standset og kontrolleret på Esrumvej. Her viste det sig, at han var frakendt retten til at køre bil, og han blev derfor sigtet for forholdet.
 
Tilsnigelse af adgang uden at betale, Humlebæk
Klokken 10.58 forsøgte en 70-årig mand fra Århus-området at tilsnige sig gratis adgang til Louisiana ved at ”planke” hegnet ved hjælp af en stige, han havde fundet i nærheden. 

En patrulje blev sendt til stedet, hvor manden blev sigtet efter straffelovens paragraf 298 stk. 4.

Manden forklarede patruljen, at han var meget kunstinteresseret, men at han ikke havde penge til at betale for indgangen.
 
Indbrud i lager, Hillerød
Klokken 11.15 blev det anmeldt, at der havde været indbrud i en container på Falkevej imellem fredag klokken 18.00 og søndag klokken 11.00, hvorfra containerens indhold bestående af adskillige sæt dæk med dertilhørende fælge var blevet stjålet.
 
Færdselsuheld, Gentofte
Klokken 11.31 skete der et solo færdselsuheld på Helsingørmotorvejen i sydgående retning mellem afkørsel 5 og 6. Da bilen holdt til gene for trafikken, blev vejen afspærret, mens der blev arbejdet på at få den fjernet.

Der skete ved uheldet umiddelbart kun lettere tilskadekomst, men føreren af bilen, en 20-årig kvinde fra Skodsborg, blev kørt med ambulance til hospitalet for at blive tjekket.
 
Indbrud, Allerød
Klokken 13.09 indløb der anmeldelse om, at der var indbrud i en bolig på Kirkeltevej, og at der på overvågningen kunne ses en person inde i huset. Patruljer kørte derfor til stedet, men personen var ifølge et vidne i mellemtiden flygtet fra stedet i bil i retning mod Kongevejen og var ikke længere at finde i området.

Manden beskrives som: almindelig af bygning. Iført kasket, lys jakke og mørke bukser. Kørende i en sølvgrå Lancia Dedra med tyske nummerplader, der viste sig at være afmeldt.
 
Forsøg på bedrageri, Frederikssund
Klokken 13.19 blev det anmeldt, at en kvindelig kunde i Kirppu på Kocksvej havde byttet om på prisskiltene på nogle varer med henblik på at få en vare billigere. En patrulje kørte til stedet, hvor de traf en 31-årig kvinde fra Fredensborg, som blev anholdt og sigtet for forsøg på bedrageri.
 
Tyveri fra omklædningsrum, Dyssegård
Mellem klokken 13.00 og 13.50 blev hængelåsen til et skab i omklædningsrummet i Fitness World opbrudt. Fra skabet blev der stjålet en sportstaske indeholdende blandt andet tøj, sko, et head set samt nøgler.
 
Indbrud i kolonihavehuse, Lyngby
I løbet af søndag eftermiddag indløb der fire anmeldelser om indbrud i flere kolonihavehuse på Firskovvej. Ved alle indbruddene var dørene blevet opbrudt, og under indbruddene var der blandt andet stjålet køkkenknive og lidt værktøj.

Et vidne anmeldte klokken 15.46, at han en halv time forinden havde set to for ham ukendte unge mænd på stedet, som han havde henvendt sig til. De to forklarede, at de var ude at gå en tur, og kort efter kørte de fra stedet i en sølvgrå Skoda Fabia.
 
Lovgivning om euforiserende stoffer, Værløse
Klokken 17.05 traf en patrulje en hashrygende mand på Vesterbo, der ved patruljens ankomst smed en mindre mængde hash fra sig, men dette blev dog observeret af patruljen. Den 23-årige hashsmidende mand blev derfor sigtet efter lovgivningen om euforiserende stoffer.
 
Indbrud i kælderrum, Gentofte
Klokken 21.17 blev der anmeldt et indbrud i et kælderrum på Skjoldagervej begået imellem klokken 16.00 og 21.09. Herfra var der blevet stjålet LEGO samt adskillige pakker cigaretter.

Et vidne havde set en mand, som normalt ikke huserer i bygningen, komme op fra det fælles kælderrum, og vidnet mistænker, at manden kan have noget med indbruddet at gøre.

Manden signaliseres som: mand, ikke etnisk dansk af udseende, 35-40 år, 180-182 cm, spinkel af bygning, hvid i huden, med brunt, kort hår. Iført sort jakke og sorte bukser. Medbragte: En gammel mobiltelefon.
 
Indbrud anmeldt den 15. - 18. november 2019 i Nordsjællands politikreds
