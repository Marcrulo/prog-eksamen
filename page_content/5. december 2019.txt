Blev vred over at skulle vise id
Gentofte: En ung mand blev onsdag morgen klokken 08.40 så vred over at skulle vise id i forbindelse med, at han ville købe cigaretter i Fakta på Vangedevej, at han truede medarbejderen i forretningens kiosk og sparkede til nogle varer. Manden beskrives som 19-25 år, 175-180 cm høj, almindelig af bygning, brun i huden, sort mellemlangt hår. Han var iført orange/sort dunjakke, sort halsedisse, blå cowboybukser, sorte sko og havde en sort bæltetaske om maven.

Hjulkapsler stjålet
Charlottenlund: Fire hjulkapsler er mellem tirsdag klokken 20.30 og onsdag klokken 07.00 blevet stjålet fra en Volkswagen, som holdt parkeret på Strandvejen.

Slog eksamensvagt
Kgs. Lyngby: En 36-årig mandlig eksamensvagt blev onsdag formiddag klokken 10.05 sparket over det ene knæ og slået i ansigtet med knytnæve, efter han havde bedt en mand og en kvinde, der deltog i en skriftlig eksamen på VUC på Nybrovej, om at være stille, fordi de sad og talte sammen. 

Ild i skur
Rungsted Kyst: Onsdag eftermiddag klokken 13.39 opstod der ild i et redskabsskur på Bolbrovej. Brandvæsenet fik hurtigt slukket branden og ingen kom til skade. Årsagen til branden kendes ikke.

Indbrudstyve stjal kontanter
Jægerpris: Et kontantbeløb i dansk og udenlandsk valuta blev onsdag eftermiddag klokken 13.34 stjålet ved et indbrud i en villa på Gammel Stationsvej. Tre gerningsmænd blev set løbe fra stedet. Den ene løb i ukendt retning, mens de to andre løb i retning mod Kyndby, hvor de satte sig på en medbragt knallert og kørte tilbage forbi villaen og i retning mod Dalby. Der er ikke noget signalement på den mand, som løb i ukendt retning. De to på knallerten beskrives henholdsvis som mand, dansk, 18-25 år, tynd af bygning, dansktalende, iført sort tøj, sort elefanthue med hul ved øjne og mund og mand, dansk, 18-25 år, tynd af bygning, iført sort tøj, sort elefanthue med hul ved øjne. Knallerten, som de kørte på var sort og rød/orange.

Narkobilist standset
Hillerød: En 19-årig mand fra Kalundborg blev onsdag aften klokken 18.15 standset, da han kom kørende ad Milnersvej. Her viste en narkometertest, at han var påvirket af kokain og han blev derfor sigtet for narkokørsel.

Stjal en flaske rom
Espergærde: En 15-årig ung mand fra Espergærde blev onsdag aften klokken 20.04 afsløret i at stjæle en flaske rom i Meny i Espergærde Centret. Den unge mand blev sigtet for butikstyveri.

Pc stjålet fra bil
Rungsted Kyst: En taske med en bærbar pc blev onsdag aften klokken 20.00 stjålet fra en Fiat, som holdt parkeret på Rungsted Havn. Et vidne hørte et brag, da bilens bagruden blev knust og så en person løbe fra stedet.

Spritbilist standset
Gentofte: En 35-årig mand fra Gilleleje blev onsdag aften klokken 21.17 standset, da han kom kørende ad Ørnegårdsvej. Her viste en alkometertest, at hans promille var højere end tilladt. Manden blev derfor sigtet for spirituskørsel og taget med på politigården, hvor en læge kom og tog en blodprøve, der skal påvise den 35-åriges nøjagtige promille.
 
Ild i knallert
Helsingør: Politi og brandvæsen rykkede klokken 21.57 ud til en brand på Ponoma. Anmeldelsen lød på, at der var ild i et hus, det viste sig dog at være en knallert, som brændte. Ilden, havde bredt sig til et hegn, blev hurtigt slukket og ingen kom til skade ved branden.

Brand i bil
Birkerød: Klokken 01.35 var der brand i en bil, som stod parkeret på Hestkøb vænge. Selvom brandvæsenet hurtigt kom til stedet og fik slukket ilden, nåede bilen at udbrænde.

Forsøgte at bryde ind på plejecenter
Hundested: En ukendt mand forsøgte klokken 02.37 natten til torsdag at bryde ind på Hundested Plejecenter i Søndergade. Han opgav dog sit forehavende og løb fra stedet i retning mod Gasværksvej. Han beskrives som en yngre mand, iført sort/hvidt tøj og mørk kasket.
 
Indbrud i privat beboelse anmeldt til Nordsjællands Politi 4.-5. december 2019
