Stjal højtalere og fastelavnstønder
Frederikssund: Ved et indbrud i Fakta på Østergade er der mellem onsdag midnat og onsdag aften klokken 19.00 stjålet to højtalere og 15 fastelavnstønder. Tyven har skaffet sig adgang til forretningen ved at bryde en kælderdør op.

Bagrude knust
Hillerød: Bagruden på en Chevrolet Aveo, der holdt parkeret på MIlnersvej, er mellem onsdag klokken 22.00 og torsdag klokken 08.45 blevet knust med en ukendt genstand.

Stukket hul i bagdæk
Fredensborg: Mellem onsdag aften klokken 22.00 og torsdag formiddag klokken 09.30 har en ukendt gerningsmand stukket hul i det ene dæk på en Toyota Auris, som stod parkeret på Ryttervænget.

Kørte uden kørekort
Kgs. Lyngby: En 31-årig mand fra København blev torsdag formiddag klokken 10.30 sigtet for at køre uden kørekort. Manden blev standset, da han kom kørende ad Helsingørmotorvejen.

Gps stjålet fra bil
Charlottenlund: Fra en Volkswagen, der holdt parkeret på Henrik Hertz Vej, er der mellem onsdag klokken 09.30 og torsdag klokken 10.30 stjålet en gps.

Spritbilist uden kørekort
Holte: En 67-årig mand fra Holte blev torsdag eftermiddag klokken 13.06 sigtet for spirituskørsel og for at køre bil, selvom han var frakendt sit kørekort. Manden blev standset på Vangebovej.

Tricktyve på spil
Kgs. Lyngby: Et ældre ægtepar blev torsdag eftermiddag udsat for tricktyveri i deres bolig på Carlshøjvej. Her ringede to mænd på døren og to mænd kom ind i lejligheden, mens de talte om, at de skulle undersøge noget strøm. Den ene mand gik ud i køkkenet, mens den anden gik ind i lejlighedens stue og fortsatte ind i soveværelset. Kort tid efter løb de to mænd ud af lejligheden igen, og efterfølgende opdagede ægteparret, at deres kreditkort var blevet stjålet. Mændene beskrives som A: 25-30 år, 185-190 cm høj, dansk af udseende, talte dansk, iført mørkt tøj, B: 25-30 år, 185-190 cm, dansk af udseende, talte dansk, iført mørkt tøj. 

Stjal make-up
Stenløse: En 15-årig pige blev torsdag eftermiddag omkring klokken 14.50 sigtet for at have stjålet make-up i Normal i Egedal Centret. På grund af pigens alder kom en patrulje ud til forretningen, ligesom hendes forældre og de sociale myndigheder blev kontaktet.

Beruset knallertkører uden kørekort
Helsingør: En 27-årig mand fra Helsingør blev torsdag aften sigtet for at køre knallert, selvom han var frakendt førerretten og var spirituspåvirket. Manden blev første gang truffet af en patrulje på Tårnhøjvej ved 18-tiden, men stak af på knallerten ind i en nærliggende skov. Her sad knallerten fast i noget mudder, og betjentene fik fat i ham. Han blev anholdt og taget med på skadestuen for at få taget en blodprøve, der skal fastlægge hans nøjagtige promille, og herefter blev han løsladt igen.

Unge skabte uro på bibliotek
Birkerød: Omkring 10 unge skabte torsdag aften klokken 20.23 uro på Hovedbiblioteket på Stationsvej i Birkerød. Flere patruljer kørte til stedet og fik styr på de unge. 

Mand anholdt for indbrud i virksomhed
Lynge: En 38-årig mand fra København blev torsdag aften klokken 21.16 anholdt og sigtet for indbrud i virksomheden Despec på Vassingerødvej. Manden var kort forinden brudt ind i virksomheden og havde aktiveret en alarm og både vægterfirma og politi kørte til stedet. Den 38-årige mand blev taget med på politigården, hvor han bliver afhørt og det vurderes, om han skal fremstilles i grundlovsforhør.

Mand havde tyvekoster på sig
Hillerød: En 42-årig udenlandsk mand skabte torsdag aften klokken 22.14 så meget uro i lokalbanetoget på Hillerød Station, at politiet blev tilkaldt. Da patruljen kom til stedet fandt de nogle sygesikringskort og en pung, som stammede fra nogle tidligere tyverier, blandt mandens ejendele. Han blev derfor anholdt og taget med på politigården til yderligere afhøring, hvorefter han blev løsladt, da der ikke var grundlag for at fremstille ham i grundlovsforhør.

Uro ved fest
Humlebæk: En fest i et fælleshus på Baunebjergvej udviklede sig til uro og uorden, da en gruppe unge, som kom til stedet omkring klokken 22.55 torsdag aften, begyndte at hoppe på de biler, som holdt parkeret i nærheden. En patrulje kom til stedet og formanede festens vært om, at festen ville blive lukket, hvis der kom flere anmeldelser om uro og uorden fra stedet. Omkring klokken 00.58 blev politiet igen kontaktet, da der var ved at opstå tumult ved fælleslokalet. En patrulje kørte igen til stedet, hvor festen var lukket. En del af de unge blev hentet af deres forældre, mens andre blev sendt fra stedet af patruljen.

Forsøgte at køre fra politiet
Hillerød/Allerød: To mænd på 39 og 42 år fra henholdsvis Hvidovre og Hillerød blev klokken 00.43 anholdt, efter de havde forsøgt at køre fra politiet. De to blev set af en patrulje på Hillerød Motorvejen, og da føreren var frakendt kørekortet, forsøgte patruljen, at få manden til at standse bilen. Han kørte imidlertid videre og forlod på et tidspunkt motorvejen ved Allerød, kørte videre ud på Hillerødmotorvejens forlængelse, hvor han til sidst standsede. Ved en ransagning af bilen, blev der fundet et koben, og begge mændene blev derfor sigtet for indbrud et indtil videre ukendt sted. Mændene blev taget med til videre afhøring på politigården, ligesom det skal vurderes, om de skal fremstilles i grundlovsforhør.
 
Indbrud anmeldt til Nordsjællands Politi 13. - 14. februar 2020
