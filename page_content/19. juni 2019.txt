Blev vækket af indbrudsforsøg
Farum: En 24-årig kvinde vågnede tirsdag morgen klokken 08.50 ved, at to mænd forsøgte at bryde ind i hendes lejlighed på Duemosepark. Da det gik op for tyvene, at de var blevet opdaget, valgte de imidlertid at opgive deres forehavende og stikke af. De to mænd beskrives som A: Mand, 20-25 år, udenlandsk af udseende, formentlig af mellemøstlig afstamning, spinkel af bygning. Iført sølvfarvede solbriller med blåt glas, hvidt bandana om munden med skrift på og en sort hættetørje. Han medbragte et koben og en cykel. 
B: Mand, 20-25 år, udenlandsk af udseende, formentlig af mellemøstlig afstamning, spinkel af bygning. Iført sort tøj og medbragte en cykel. 

70 paller stjålet
Hillerød: 70 paller er blevet stjålet fra en varegård på Industrivænget. Tyveriet skete mandag klokken 21.43 og blev anmeldt tirsdag formiddag klokken 10.30.

Airbag og forlygter stjålet
Hornbæk/Hellebæk: Fra en Mercedes, som holdt parkeret på Ringgårdsvej, er der mellem mandag midnat og tirsdag klokken 08.30 stjålet airbag og forlygter. Tyven har knust en siderude for at skaffe sig adgang til bilen, og ar også forsøgt at stjæle navigationsanlægget. Der har også været tyveri fra en Mercedes, som holdt parkeret i Sjølundsparken i Hellebæk. Dette tyveri er sket mellem mandag klokken 16.00 og tirsdag klokken 09.00, og her er der stjålet rat og forlygter.

Håndværktøj formentlig årsag til brand
Birkerød: Tirsdag formiddag klokken 10.55 udbrød der brand i en bolig på Keilstruplund. Her var nogle håndværkere i gang med at renovere, og det er formentlig en gnist fra noget håndværktøj, som har antændt branden. Der var ingen, som kom til skade ved branden, som hurtigt blev slukket.

Listetyv gennet ud af hus
Allerød: En tyv blev tirsdag klokken 12.00 opdaget, da han var listet ind af en åbenstående terrassedør til en villa på Bøge Allé. Her blev han gennet ud af husets 89-årige beboer, som efterfølgende kontaktede politiet og gav følgende signalement af manden: Ca. 25-30 år, ca. 175-180 cm høj, slank af bygning, kort mørkt hår, velsoigneret, lys hudfarve. Manden nåede ikke at stjæle noget.

Brand på hospital
Hillerød: Tirsdag klokken 13.12 udbrød der brand på en afdeling på psykiatrisk hospital. Ingen personer kom alvorligt til skade, men to patienter og to medarbejdere fra afdelingen kom for en sikkerheds skyld til undersøgelse for røgforgiftning. Ilden opstod i noget sengetøj på en stue, og en 57-årig kvinde, der var patient på afdelingen, blev anholdt og sigtet for forsætlig brandstiftelse. Det forventes, at hun bliver fremstillet i grundlovsforhør i løbet af i dag, onsdag.

Bigballer stjålet fra mark
Liseleje: Godt 40 bigballer, som hver vejer ca. 300 kg, er mellem lørdag klokken 14.00 og tirsdag klokken 08.00 blevet stjålet fra en mark på Albrecht Jensens Vej.

Ild i gulvvaskemaskine
Gilleleje: Et forsøg på at fjerne noget spildt benzin fra gulvet i et autoværksted på Stæremosen, medførte tirsdag klokken 13.31, at der gik ild i den gulvvaskemaskine. Der skete udelukkende skade på gulvvaskemaskinen.

Tricktyv i p-hus
Hørsholm: En 85-årig kvinde fik tirsdag eftermiddag klokken 13.30 stjålet sin taske, da hun havde været ude at handle. Kvinden var kommet hen til sin bil i p-huset ved Hørsholm Midtpunkt, da en mand kontaktede hende og sagde ”oil, oil”, mens hans pegede ind under hendes bil. Kvinden steg ud af bilen for at se nærmere på, hvad det var, men kunne ikke se noget olie, og da hun satte sig ind i bilen igen, opdagede hun, at hendes pung fra blevet stjålet fra hendes taske.

Ubuden gæst ville låne kaffefilter
Hellerup: En 86-årig kvinde fik tirsdag eftermiddag ved 14-tiden stjålet sit sølvtøj af en tricktyv. En kvinde ringede på døren til kvindens bolig på Rypevej og bad om at låne et kaffefilter, så hun kunne lave kaffe til nogle håndværkere, der arbejdede længere nede af vejen. Den 86-årige lukkede kvinden ind og de gik sammen ud i køkkenet, hvor kvinden fik et kaffefilter. Da kvinden var gået igen, opdagede den 86-årige, at hendes sølvtøj var stjålet, og der har derfor muligvis været en anden person inde i lejligheden, mens den 86-årige var ude i køkkenet. Den kvinde, som ville låne et kaffefilter, beskrives som , 40-50 år, 155-160 cm høj og kraftig af bygning, udenlandsk af udseende med hvidt hår samlet i et spænde i nakken. Hun var iført en grønmønstret top og en hvid trøje. 

Kørte ind i medbilist
Gentofte: En 61-årig mand fra Helsingør måtte en tur på skadestuen med et brækket håndled, efter han klokken 13.57 blev ramt af en bagfrakommende bil på Helsingørmotorvejen. Den anden bil blev ført af en 22-årig kvinde fra Tåstrup, som ikke kom til skade ved sammenstødet.

Rygsæk stjålet fra bil
Helsingør: En rygsæk med et kamera og en pung med kontanter, kørekort, diverse betalingskort og en mobiltelefon er tirsdag mellem klokken 13,15 og 15.00 blevet stjålet fra en Mercedes, som holdt parkeret på Kronborgvej. Tyven har skaffet sig adgang til bilen via en rude, som stod halvåben.

Hærværk mod bil
Farum: En 44-årig fra Holte blev tirsdag klokken 20.30 aften udsat for knytnæveslag af en anden mand på Birkhøjterrasserne. Efterfølgende blev den 44-åriges bil udsat for hærværk af samme mand, som knuste forruden og lavede buler i bilens kølerhjelm. 

Tre personer ramt af knivstik
Kokkedal: Tre mænd på henholdsvis 16, 31 og 45 år blev i forbindelse med nogle stridigheder ramt af knivstik på en P-plads på Mellemengen tirsdag aften klokken 21.13. De tre mænd blev anholdt, og to af dem blev kørt til behandling for henholdsvis knivstik i ansigtet og i torsoen. Den tredje mand blev ramt af knivstik i hånden. Ingen af mændene har været i livsfare. Den 16-årige og den 45-årige bliver fremstillet i grundlovsforhør i løbet af i dag, onsdag.

Mand stjal ting fra haver
Birkerød: En mand blev ét minut efter midnat onsdag opdaget, da han gik rundt i haverne på Birkevej og stjal ting og sager. En patrulje kom til stedet for at finde manden, men det lykkedes dog ikke. Manden beskrives som kraftig af bygning, iført hvidt arbejdstøj og medbragte en ladcykel.

Spritbilist standset
Helsinge: En 48-årig mand fra Helsinge blev klokken 03.10 natten til onsdag standset, da han kom kørende ad Rundinsvej. Her blev han alkometertestet, og da testen viste, at hans promille var for høj, blev han anholdt, sigtet for spirituskørsel og taget med på hospitalet, hvor han fik foretaget en blodprøve, som skal fastlægge hans nøjagtige promille.

Tyv på cykel
Virum: En mand blev klokken 06.15 set cykle væk fra et hus på I. H. Mundtsvej i forbindelse med et indbrud. Manden var iført blommefarvet jakke og cyklede væk på en damecykel, som han havde stjålet fra stedet.
 
Indbrud anmeldt til Nordsjællands Politi 18. - 19. juni 2019
