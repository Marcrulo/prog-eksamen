Tredje gang så ta’r vi…
Dronningmølle: Da en 45-årig mand fra Dronningmølle for tredje gang blev standset i sin bil, selvom han er tidligere er frakendt førerretten, fik han torsdag morgen klokken 07.55 konfiskeret sin bil, da en patrulje traf ham på Villingerødvej.

Forsøgte at stjæle forlygter
Charlottenlund: To hætteklædte mænd stod klokken 00.36 natten til torsdag og rodede ved en Porsche, som holdt parkeret på Parkvænget. Det var imidlertid ikke deres bil, hvorfor ejeren, en 52-årig kvinde, råbte de to mænd an. De valgte at forlade stedet og kvinden kontaktede senere politiet og oplyste, at de to mænd havde forsøgt at stjæle bilens forlygter.

Tyveri fra bil
Dronningmølle: Fra en Suzuki Swift, der holdt ved Netto på Dronningmølle Strandvej, blev der onsdag mellem klokken 19.30 og 19.32 stjålet en taske med en bærbar pc, bøger, ure og en jakke. Bilen stod ulåst, mens ejeren var i gang med at aflevere flasker i Nettos flaskeautomat. Tyveriet blev anmedlt torsdag formiddag.

Stjal navigationsanlæg fra bil
Frederiksværk: En mand og en kvinde stjal torsdag morgen klokken 07.28 et navigationsanlæg fra en Volkswagen Golf, som stod ved HT-biler på Undalsvej. Der er ikke noget signalement af kvinden, men manden beskrives som dansk af udseende, hvid i huden, lyst kort hår, tatoveringer på begge arme og iført hvid tanktop.

Mand blottede sig for forbipasserende
Helsingør: En ung mand i begyndelsen af 20-erne blottede sig torsdag formiddag omkring klokken 11.45 or forbipasserende på Skydebane Allé. Manden, som i øvrigt var iført sort tøj og en t-shirt med et regnbuemønster, gik ifølge anmeldelsen rundt og trak bukserne ned, hvorefter han svingede med sit lem.

Parfumetyv på spil
Helsingør: En 38-årig kvinde fra Snekkersten blev torsdag eftermiddag sigtet for butikstyveri efter hun klokken 12.45 havde stjålet to parfumer i Creme de la Creme.

Stjal pung fra hjælpsom kvinde
Ølstykke: Torsdag formiddag fik en 75-årig kvinde stjålet sin pung, da hun var i Netto på Niels Olsens Vej. Her spurgte en mand, hvor brødet i forretningen var, og mens kvinden vendte sig om for at hjælpe ham, blev hendes pung stjålet fra et indkøbsnet i hendes rollator. Manden beskrives som 30-40 år, 175 cm høj og spinkel af bygning, krontaget eller skaldet. Han talte dansk med accent. 

Spritbilist standset
Hillerød: En 73-årig mand fra Gilleleje blev torsdag eftermiddag klokken 13.20 sigtet for spirituskørsel, da han kom kørende ad Roskildevej. Manden blev taget med på hospitalet for at få taget en blodprøve, som skal klarlægge hans nøjagtige promille.

Hestetrailer endte i grøft
Fredensborg: En hestetrailer med hest endte torsdag eftermiddag klokken 13.30 i grøften som følge af et trafikuheld. Uheldet skete på Fredensborgvej, da en 77-årig mand kom for langt over i den modsatte kørebane og her strejfede den modkørende, en 30-årig mand, som kørte med hestetraileren. Den 77-årige mand måtte til behandling på skadestuen efter sammenstødet. Den 30-årige blev kørt til kontrol på skadestuen, men var umiddelbart ikke kommet til skade. Hesten meldes også uskadt. 

Biler stødte sammen på motorvej
Gentofte: En 51-årig mand fra Albertslund påkørte torsdag aften klokken 19.02 en bil, der blev ført af en 46-årig mand fra Helsingør. I forbindelse med uheldet blev passageren i den 51-åriges bil kørt til behandling på skadestuen. 

Hund stjålet fra lejlighed
Helsingør: To mænd sparkede torsdag eftermiddag døren til en lejlighed på Mads Holms Vej og stjal hund af blandet race. Der er tale om en godt to-årig hanhund blandet af racerne rottweiler, schæfer og labrador. De to mænd beskrives som A; 25 - 30 år, dansk, bodybuildertype, iført kasket. B: 25-30 år, udenlandsk af udseende, mørk i huden. De kørte fra stedet i en Mercedes. Et vidne har tidligere set en sølvgrå Skoda Fabia holde ud for ejendommen, hvor en kvinde har spurgt om hunden.

Narkopåvirket bilist påkørte medtrafikant
Hørsholm: En 34-årig mand fra Veksø blev onsdag aften sigtet for at køre bil i påvirket tilstand efter han havde påkørt en medtrafikant på Helsingørmotorvejen. Den 34-årige ramte en 30-årig mand fra Ishøj, så hans bil snurrede rundt og ramte autoværnet. Der skete ingen personskade ved uheldet, men den 34-årige blev taget med på hospitalet, hvor en blodprøve skal klarlægge af hvad og i hvilket omfang, han var påvirket.

Brand i lejlighed
Fredensborg: Torsdag aften omkring klokken 21.44 udbrød der brand i en lejlighed på Chrst Boecks Vej i Fredensborg. Lejlighedens beboer var ikke hjemme, da branden brød ud og ingen personer kom til skade ved branden. Årsagen til branden er endnu ikke klarlagt, men der er formentlig tale om en brand i en elinstallation.

Indlod sig i slagsmål og talte grimt
Hornbæk: En 17-årig ung mand fra København blev klokken 01.45 natten til fredag anholdt og sigtet for overtrædelse af Ordensbekendtgørelsen. Manden havde to gange indladt sig i slagsmål, og da han blev anholdt af politiet, fandt han ydermere anledning til at kalde den ene betjent for en ”fucking bøsserøv”. Den 17-årige blev taget med på politistationen og kan imødese en bøde for overtrædelse af Ordensbekendtgørelsen. Derudover vil hans forældre og de sociale myndigheder blive underrettet om sagen.

Hash beslaglagt
Hornbæk: To unge mænd på henholdsvis 19 og 21 år, begge fra Charlottenlund, blev klokken 02.35 natten til fredag sigtet for besiddelse af euforiserende stoffer, da de blev truffet af en patrulje på A R Friisvej. Den 19-årige sad med en bakke hash-mix, mens den 21-årige sad med en joint. 
 
Indbrud anmeldt til Nordsjællands Politi 25.-26. juli 2019
