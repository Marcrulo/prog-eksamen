Tyveri fra varebil, Jægerspris
Klokken 07.12 blev det anmeldt, at der fra en varebil parkeret på Hjortevej i nattens løb var blevet stjålet specialværktøj, efter ruden i førersiden var blevet knust.


Hærværk, Helsingør
Klokken 09.31 blev det anmeldt, at der imellem søndag aften og onsdag morgen var blevet udøvet hærværk på en bolig i Stengade, idet der var blevet kastet en flaske igennem en rude.


Tyveri fra personbil, Gentofte
Klokken 09.42 blev det anmeldt, at der i nattens løb havde været ubudne gæster i en bil parkeret i en carport på Avnsøvej, hvor en eller flere ukendte gerningsmænd havde gennemrodet bilen og stjålet kontanter derfra.


Tyveri fra båd, Frederikssund
Klokken 11.48 blev det anmeldt, at der mellem mandag klokken 18.00 og tirsdag klokken 11.00 var blevet stjålet en påhængsmotor af fabrikatet Honda fra en båd liggende ved Sydkajen.


Færdselsuheld, Græsted
Klokken 12.33 skete der et færdselsuheld på Frederiksværksvej, idet en personbil kørende i østlig retning ført af en 47-årig mand fra Dronningmølle af ukendte årsager kom over i den modsatte vejbane, hvorved der skete sammenstød med en motorcykel ført af en 59-årig mand fra Glostrup.

Politi og ambulancer blev sendt til stedet, og det kunne ved ankomsten konstateres, at begge parter var ved bevidsthed. Motorcyklisten havde dog smerter, og sundhedspersonalet på stedet vurderede, at han hurtigt skulle undersøges nærmere, hvorfor han blev kørt med eskorte til skadestuen. Nordsjællands Politi har ikke yderligere oplysninger om mandens tilstand.

Klokken 15.25 var de tekniske undersøgelser på stedet færdige, ligesom de forulykkede køretøjer var ryddet af vejen, og der blev derfor åbnet for trafikken igen.

Resultaterne af de tekniske undersøgelser samt vidneudsagn skal nu fastlægge hændelsesforløbet samt, om nogen skal sigtes i forbindelse med færdselsuheldet.


Kørsel uden førerret, Frederiksværk
Klokken 14.02 blev en 31-årig mandlig bilist fra Frederiksværk standset og kontrolleret på Vinderød Skov. Her viste det sig, at manden ikke havde førerret, og han blev derfor sigtet for forholdet. Da det desuden ikke var første gang, at manden var blevet standset fra lignende forhold, blev bilen beslaglagt.


Tyveri fra personbil, Rungsted
Klokken 14.19 blev det anmeldt, at der imellem klokken 13.15 og 14.19 var blevet stjålet to MacBooks og en iPhone fra en bil parkeret på Rungsted Strandvej. Tyven(e) var kommet ind i bilen ved at knuse en rude i passagersiden.


Færdselsuheld, Allerød
Klokken 15.13 skete der et færdselsuheld, idet en bil ført af en 55-årig kvinde fra Falster med 20-30 km/t påkørte en 45-årig kvindelig fodgænger fra Humlebæk i fodgængerfeltet på Allerød Stationsvej. Fodgængeren fik i den forbindelse overfladiske skader, mens bilisten fik en sigtelse efter færdselslovens bestemmelser.


Kørsel i påvirket tilstand, Hundested
Klokken 16.30 blev en 25-årig mandlig bilist fra Midtjylland standset og kontrolleret på Strandvejen. Her fik han narkometeret til at slå ud for cannabis, og en blodprøve skal derfor nu fastslå nærmere.


Spirituskørsel og kørsel uden førerret, Hillerød
Klokken 16.31 blev en 54-årig mandlig bilist fra Hillerød standset og kontrolleret på Lykkesholmvej. Her viste det sig, at manden ikke havde noget kørekort, ligesom han pustede alkometeret op over det tilladte, hvorfor en blodprøve nu skal fastslå den eventuelle promille.
 
Faldt i skoven og ringede om hjælp, Frederikssund
Klokken 16.56 ringede en 81-årig kvinde fra Frederikssund og fortalte, at hun var faldet, da hun gik en tur i skoven. Hun kunne ikke præcis forklare, hvor hun befandt sig, men kunne angive et område, og efter nogen tids søgen blev kvinden fundet, og en ambulance blev for en sikkerheds skyld tilkaldt for at tilse hende. 


Færdselsuheld, Kokkedal
Klokken 18.55 skete der et færdselsuheld på Fredensborg Kongevej. Part 1, en 73-årig mandlig bilist fra Nivå, kom kørende ad Vejenbrødvej i vestlig retning, og da han skulle dreje ud på Fredensborg Kongevej påkørte han part 2, en 69-årig mandlig bilist fra Fredensborg, da denne kom kørende ad Fredensborg Kongevej i sydlig retning. Part 2 mistede i den forbindelse kontrollen over sin bil og ramte derved part 3, en 36-årig mandlig bilist fra Kokkedal.

Der skete ved uheldet umiddelbart ingen personskade, men der var en del trafikale problemer på stedet grundet bilernes placering og oliespild fra uheldet, som brandvæsenet efterfølgende fik ryddet op efter.


Kørsel uden førerret, Hillerød
Klokken 20.00 blev en 54-årig mandlig bilist fra Jægerspris standset på Brødeskovvej. Han kunne ikke fremvise et gyldigt kørekort, da han ikke havde erhvervet sig sådan et, og han blev derfor sigtet for kørsel uden førerret.


Spirituskørsel, Slangerup
Ved en målrettet indsats i forbindelse med afholdelsen af DM i speedway på speedwaybanen ved Hørup Skovvej blev tre personer anholdt og sigtet for spirituskørsel.

Det drejede sig om en 61-årig mand fra Frederikssund og en 56-årig mand fra Frederikssund, som henholdsvis klokken 20.35 og 20.41 blev sigtet for at have kørt knallert med promiller over det tilladte. Ligeledes blev en 26-årig mand fra Frederiksværk klokken 22.20 sigtet for at have kørt bil med en promille over det tilladte.

Der ventes nu svar på blodprøver fra de tre for at få fastlagt de præcise promiller.


Tyveri fra bil, Charlottenlund
Klokken 00.50 opdagede en 52-årig mand, at to personer var i gang med at bryde ind i hans bil, som stod parkeret på Annettevej. Den 52-årige råbte dem an, hvorefter de flygtede fra stedet i en anden bil. En patrulje kørte mod stedet og kiggede efter de to personer, men de var ikke at finde i området.

De to mænd beskrives begge som østeuropæiske af udseende, og de kørte fra stedet i en mørk bil med stor motor, formentlig en V6 eller V8.


Mistænkeligt forhold, Frederikssund
En 47-årig beboer fra området anmeldte klokken 02.02, at han netop havde observeret to unge mænd i sort tøj med hætter, som cyklede frem og tilbage på Ørnestens Vænge og udviste mistænkelig adfærd ved at kigge ind ad indkørslerne på vejen. En patrulje kørte til stedet, men de to unge mænd befandt sig ikke længere i området.


Spirituskørsel, Hillerød
På Roskildevej blev en 58-årig kvindelig bilist fra Måløv klokken 05.55 standset af en patrulje. Her blev hun bedt om at puste i et alkometer, som viste, at hun havde kørt bil med en promille over det tilladte. Hun blev derfor anholdt og sigtet for spirituskørsel, og en blodprøve blev efterfølgende udtaget for at fastslå den præcis promille.
 
Indbrud anmeldt i Nordsjællands politikreds 18.-19. september 2019
