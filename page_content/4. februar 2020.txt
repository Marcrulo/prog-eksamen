Færdselsuheld, Værløse
Klokken 07.45 blev det anmeldt, at to biler var kørt sammen på Jonstrupvangvej. Færdselsuheldet skete ved, at en bil ført af en 50-årig mandlig bilist fra Ishøj kørte ud fra en holdeplads, og i den forbindelse overså han en bil ført af en 35-årig kvinde fra Ballerup kørende på Jonstrupvangvej. Den 50-årige blev i forbindelse med færdselsuheldet sigtet for ikke at have overholdt sin vigepligt.

Der skete mindre materiel skade ved uheldet, og den 35-årige blev efterfølgende kørt til kontrol på hospitalet.

Kørsel uden førerret, Frederikssund
Klokken 10.00 blev en 57-årig mandlig bilist fra Hellerup standset og kontrolleret på Hyllestedvejen i krydset med Skovnæsvej Over Draaby. Her viste det sig, at han ikke havde et kørekort, hvorfor han blev sigtet for kørsel uden førerret.

Mistænkeligt forhold, Helsinge
Klokken 15.31 anmeldte en mor på vegne af sin 10-årige datter, at datteren klokken 14.15 havde stået på Frederiksværksvej imellem Ramløse Skole og Møllen Ramløse, hvor hun var blevet antastet af en fremmed mand, der havde rakt nogle slikkepinde ud mod hende, hvorefter han havde spurgt, om hun ville med ham. Pigen havde hurtigt svaret nej, hvorefter hun havde forladt stedet.

Den fremmede mand beskrives som: 
Mand, dansk af udseende, 42-43 år, 186 cm, almindelig af bygning, hvid i huden, talte dansk. Var iført sort hættetrøje, sorte bukser. Medbragte to slikkepinde.

Færdselsuheld, Helsinge
Klokken 17.41 blev det anmeldt, at der netop var sket et færdselsuheld ved Skolegade/Boagervej. Her havde en bil ført af en 38-årig kvinde fra Græsted påkørt en kvinde gående med en rollator i fodgængerfeltet. Der er med stor sandsynlighed tale om en 78-årig kvinde fra Helsinge, hvis pårørende er underrettet. Den påkørte kvinde blev efterfølgende bragt til hospitalet i kritisk tilstand.
Det er endnu for tidligt at sige, om føreren skal sigtes for forholdet.

Tyveri af benzin, Ølstrykke
Klokken 17.40 anmeldte 59-årig kvinde fra Ølstykke, at der imellem mandag klokken 09.00 og mandag klokken 15.30 var blevet stjålet benzin fra hendes bil, der havde holdt parkeret på Stationstorvet. Forholdet blev konstateret senere mandag eftermiddag ved en mekaniker, der kunne berette, at der var boret et hul i bilens benzintank.

Blufærdighedskrænkelse, Frederiksværk
Klokken 17.53 anmeldte en mor på vegne af sin 14-årige datter, at datteren klokken 17.30 var blevet befølt på brysterne uden på sin jakke, da hun havde befundet sig på Rådhuspladsen.

En patrulje blev sendt til stedet, men manden blev ikke udfundet.

Manden beskrives som: Mand, stor af bygning, lugtede af røg.


Pistollignende genstand var hardballpistol, Holte
Klokken 18.23 anmeldte personalet fra DSB, at en passager havde henvendt sig og fortalt, at der i S-toget ved Holte Station befandt sig en mand med en pistollignende genstand.

En 14-årig dreng fra Glostrup blev efterfølgende udfundet, og her viste det sig, at han var i besiddelse af en hardball-pistol, der blev konfiskeret, ligesom værger og de sociale myndigheder blev underrettet om forholdet. 

Kørsel uden førerret, Humlebæk
Klokken 19.33 blev en 51-årig mandlig bilist fra Humlebæk standset og kontrolleret på Oscar Brunsvej. Her viste det sig, at manden ikke havde ret til at føre bil, hvorfor han blev sigtet for forholdet.

Lovgivning om euforiserende stoffer, Gilleleje
Klokken 21.05 blev en 18-årig mand fra Helsinge visiteret på Cirkel K, hvor det viste sig, at han var i besiddelse af en mindre mængde kokain.

Kørsel uden førerret, Frederikssund
Klokken 01.55 blev en 26-årig mandlig bilist fra Liseleje standset og kontrolleret på Roskildevej. Her viste det sig, at han ikke besad retten til at føre bil, og han blev derfor sigtet for forholdet.
 
Indbrud anmeldt i privat beboelse i Nordsjællands politikreds 3.-4. februar 2020
