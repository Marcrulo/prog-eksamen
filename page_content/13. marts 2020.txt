Tagpap blæste af
Helsingør: En del af et tag blæste mandag formiddag klokken 10.55 af en etageejendom på Mads Holms Vej. Ejendommens beboere blev bedt om at holde sig inden døre og vejen blev spærret for trafik, mens politi og brandvæsen arbejdede på stedet. Ingen personer kom til skade.

Mistænkelig mand i have
Hillerød: En mand vakte torsdag klokken 12.25 mistanke, da han gik rundt i en have kiggede ind af et vindue til en villa på Smedievej. Da husets beboer tog kontakt til manden, forklarede han, at han ledte efter et busstoppested. Det faldt husets beboer så mistænkeligt, at han kontaktede politiet som kom til stedet. Manden var imidlertid ikke at finde i området længere. Han beskrives som dansk af udseende, 30-40 år, 180 cm høj, kraftig af bygning med rødt mellemlangt hår og rødt fipskæg. Han var dansktalende og iført en sort heavy metal trøje med skrift på, lange cargo-shorts til under knæene samt arbejdssko.

Fik stjålet pung i toget
Humlebæk: En 56-årig kvinde fik torsdag eftermiddag mellem klokken 12.37 og 12.50 stjålet sin pung, da hun sad i toget ved Humlebæk Station. Her henvendte en mand sig til hende med et kort og spurgte om vej til Helligåndskirken, og kvinden opdagede senere, at hendes pung var blevet stjålet. Manden beskrives som østeuropæisk af udseende, 40 år, 175 cm høj og kraftig af bygning, krontaget og iført mørkt tøj. Han var i selskab med en anden mand, der beskrives som østeuropæisk af udseende, 40 år, 175 cm høj og kraftig af bygning samt iført mørkt tøj. 

Taget for butikstyveri
Charlottenlund: To 17-årige unge mænd fra Charlottenlund blev torsdag aften klokken 18.08 taget for butikstyveri i Fakta på Ordrupvej, hvor de havde stjålet slik og drikkevarer.

Narkobilist standset
Helsingør: En 29-årig mand fra Helsingør blev torsdag aften klokken 20.49 sigtet for at køre bil, selvom han var påvirket af euforiserende stoffer. Manden kom kørende ad Mads Holms Vej, da han blev standset af en patrulje.

Kørte trods forbud
Kgs. Lyngby: Torsdag aften klokken 21.43 kørte en 28-årig mand fra Græsted bil, selvom han tidligere havde fået et kørselsforbud. Manden blev standset på Helsingørmotorvejen og sigtet for kørsel uden førerret.

Kørte uden kørekort
Kgs. Lyngby: En 20-årig kvinde fra København blev ét minut efter midnat fredag standset, da hun kom kørende ad Gammelmosevej. Kvinden havde imidlertid ikke noget kørekort og blev derfor sigtet for kørsel uden førerret.

Forsøgte at løbe fra politiet
Helsingør: En 20-årig mand fra Helsingør forsøgte natten til fredag at løbe fra politiet. Manden var kommet kørende ad Esrumvej klokken 03.25 i så høj fart, at det vakte interesse hos en patrulje, som kørte efter manden. Manden kørte ind på en parkeringsplads og løb fra bilen. Han blev imidlertid indhentet af betjentene og efterfølgende sigtet for spirituskørsel, da en alkometertest viste, at han havde en promille, der var højere end den tilladte. Den 20-årige blev taget med på politistationen, hvor en læge blev tilkaldt for at tage en blodprøve, som skal fastlægge den 20-åriges nøjagtige promille.

Ukendt mand overfaldet
Hillerød: Klokken 03.59 natten til fredag fik politiet en anmeldelse om, at en mand blev overfaldet af en anden mand ved Hillerød Station. En patrulje kom til stedet og anholdt den formodede gerningsmand. Den mand, som var blevet overfaldet havde derimod forladt stedet. Nordsjællands Politi opfordrer den mand, som blev overfaldet til at henvende sig på 114.
 
Indbrud i privat beboelse anmeldt til Nordsjællands Politi 12. - 13. mart 2020
