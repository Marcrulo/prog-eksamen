To biler stødte sammen
Allerød: To biler stødte mandag morgen klokken 07.00 sammen på Kollerødvej ved frakørslen fra Hillerødmotorvejen. Den ene bil blev ført af en 27-årig mand fra Frederiksberg og den anden af en 30-årig mand fra Lynge. Begge mænd samt en passager i den ene bil blev kørt til tjek på skadestuen efter uheldet.

Kastede sten på rude
Værløse: Et stuevindue blev natten til mandag knust ved at en ukendt gerningsmand kastede flere små sten på ruden. Hærværket skete i Bymidten mellem mandag midnat og klokken 01.00, og blev anmeldt til politiet klokken 09.02.

Indbrudstyv tabte sko
Kgs. Lyngby: En indbrudstyv blev mandag nat klokken 02.30 så overrasket over, at blive opdaget af en beboer i det hus på Læsøvej, som han var brudt ind i, at han tabte sin ene sko i flugten. Manden beskrives som fedladen, iført mørkt tøj og en enkelt sko. Indbruddet blev meldt til politiet mandag formiddag klokken 09.11.

Ruder stjålet fra bil
Hørsholm: Forruden og samtlige sideruder er mellem mandag klokken 13.20 og klokken 13.21 blevet stjålet fra en Volkswagen Golf, som holdt parkeret på Folehavevej. I forbindelse med tyveriet, har et vidne set en mand stå og ”rode” ved bilen. Han beskrives som østeuropæisk af udseende, 45-50 år, 185-190 cm høj og kraftig af bygning med et pæreformet hoved. Han var næsten skaldet, dog med kort, mørkt hår i siderne, skægstubbe og iført mørkt tøj.

Pc stjålet fra bil
Hørsholm: En taske med en bærbar pc samt en pung er mandag mellem klokken 13.15 og klokken 14.30 blevet stjålet fra en Nissan Qashqai, som holdt parkeret på Kirkegårdsvej. Tyven har skaffet sig adgang til bilen ved at knuse en siderude.

Overfaldet af flere unge mænd
Helsingør: En 19-årig mand fra Helsingør blev søndag mellem klokken 22.50 og 23.00 overfaldet af fem-seks unge mænd med udenlandsk udseende, da han kom gående ved hjørnet af Sct. Olai Gade og Søstræde. Den 19-årige blev slået og sparket i hovedet og på kroppen. Overfaldet blev anmeldt til politiet mandag eftermiddag klokken 14.51.

Gnist antændte halmballer

Slangerup: En gnist fra en vinkelsliber antændte mandag eftermiddag klokken 15.55 nogle halmballer, der stod i en lade på Frederiksborgvej. Brandvæsenet fik slukket ilden og hverken dyr eller mennesker kom til skade. 
 
Valuta og nøgler stjålet 

Frederikssund: Fra bilforhandleren Jaguar House på Store Rørbækvej har to mænd mandag mellem klokken 13.00 og 14.00 stjålet nøgler og valuta fra et pengeskab. De to mænd blev set af et vidne, der beskriver dem således A: dansk af udseende, 27-35 år, 170-175 cm høj og almindelig af bygning, hvid i huden med kort hår. Han havde en tatovering, talte dansk og var iført hvid undertrøje. B: dansk af udseende, 27-35 år, 170-175 cm høj og almindelig af bygning, hvid i huden med kort hår. Han talte dansk og var iført hættetrøje. 
 
Dreng faldt ud af vindue

Frederikssund: En halvandet-årig dreng faldt mandag aften klokken 19.40 af endnu ukendte årsager ud af et vindue fra en andensals lejlighed på Kocksvej. Drengen blev kørt til skadestuen, og den seneste melding er, at han har brækket det ene ben men i øvrigt er udenfor livsfare. Årsagen til ulykken skal nu undersøges nærmere.
 
Mand hev i cykellåse
Allerød: En mand vakte mandag aften klokken 21.05 mistanke ved at hive i låsene på flere cykler, som stod ved Allerød Station. Det fik en borger til at ringe til politiet og give følgende signalement af den mulige cykeltyv: 50-60 årig mand, østeuropæisk af udseende, 180-190 cm høj, kort, tyndt mørkt hår, almindelig af bygning, iført lyseblå trøje og mørke jeans. Manden forlod stationsområdet i sydlig retning. En patrulje kørte ud for at finde manden, men uden held. 
 
Kastede vand fra bil
Kgs. Lyngby: En 21-årig mand og hans kæreste blev mandag aften klokken 23.04 ramt af vand, der blev kastet fra en forbikørende bil. Manden og hans kæreste stod på Jernbanepladsen, da en 20-årig kvinde kastede vand mod dem. Politiet fik kontakt til den 20-årige kvinde, som noget brødebetynget indrømmede, at hun i kådhed havde kastet vand ud af bilen og hen mod manden og hans kæreste. Hun blev venligt, men bestemt, vejledt om, hvordan man skal opføre sig mod andre.


Kørte uden kørekort
Værløse: En 22-årig mand fra Værløse blev klokken 01.35 natten til tirsdag standset, da han kom kørende ad Kirke Værløsevej. Det viste sig, at manden tidligere var frakendt kørekortet og ikke havde generhvervet det. Desuden var han påvirket af kokain og cannabis, og han blev sigtet for kørsel uden førerret samt kørsel under påvirkning af euforiserende stoffer. Manden blev taget med på politigården, hvor en læge kom for at tage en blodprøve på ham, så det kan fastlægges nøjagtigt, hvor påvirket han var.


Bil brændte ud
Smørum: En VW Golf udbrændte klokken 02.34 natten til tirsdag, da den holdt parkeret i Latyrushaven. Ilden blev opdaget af et avisbud, som forsøgte at slukke branden med en flaske vand. Det lykkedes dog ikke, hvorfefter han fik alarmeret beboerne i området, som kontaktede politi og brandvæsen. Der skete desuden skader på en bil, der holdt ved siden af den brændende bil. En mørk bil blev set køre fra stedet kort tid efter, at branden var begyndt.


Opgav at flytte pengeskab
Frederiksværk: To indbrudstyve måtte opgive deres forehavende, da det pengeskab, de havde udset sig i en forretning på Havnelinien ikke lod sig flytte. De to mænd var brudt ind via et vindue klokken 03.01, men forlov stedet igen med uforrettet sag.


Skubbede ekspedient og stjal motorolie
Hellerup: To eller tre gerningsmænd skubbede flere gange den 21-årige mandlige ekspedient på Circle K-tanken på Strandvejen i brystet, da han ville forsøge at forhindre dem i at stjæle noget motorolie. Røveriet skete klokken 03.17 og gerningsmændene kørte herefter fra stedet i en blå personbil. 


Byttepenge stjålet fra kiosk
Gilleleje: Fra kiosken på Kanalvejen er der mellem mandag klokken 22.00 og tirsdag klokken 03.20 stjålet byttepenge. Tyven er kommet ind ved at bryde et vindue op.

Indbrud anmeldt til Nordsjællands Politi 8.-11. juni 2019
