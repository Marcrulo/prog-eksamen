Kølerhjelme og forlygter stjålet
Hørsholm: To varebiler, der holdt parkeret hos Ford-forhandleren på Ved Klædebo har mellem mandag klokken 17.00 og tirsdag klokken 07.00 fået stjålet forlygter, kølerhjelme og luftfilterkasser. 

Slog sidespejl løs
Hillerød: En mand blev tirsdag formiddag klokken 10.55 af ukendte årsager så irriteret på en medtrafikant, at han i krydset Københavnsvej/Overdrevsvejen steg ud af sin bil og gik hen til en 34-årig kvinde fra Hillerøds bil og slog det ene sidespejl løs ligesom han gentagne gange slog på en af bilens ruder. 

Stjal trøje
Frederiksværk: En 35-årig mand fra Frederiksværk blev tirsdag eftermiddag sigtet for butikstyveri. Manden var klokken 13.10 gået forbi Tøjeksperten i Nørregade, hvor han havde stjålet en trøje fra en kurv udenfor butikken.

Kørte uden kørekort
Ålsgårde En 48-årig mand fra Frederiksberg blev tirsdag aften klokken 19.00 standset, da han kom kørende ad Holmenevej. Her viste det sig, at han tidligere havde fået førerretten administrativt inddraget, og han blev derfor sigtet for kørsel uden førerret.

Narkobilist standset
Frederikssund: Tirsdag aften klokken 23.15 kom en 26-årig mand fra Roskilde kørende ad Linderupvej. Han havde sat sig bag rattet, selvom han var påvirket af euforiserende stoffer. Det blev han sigtet for, ligesom han blev taget med på hospitalet for at få taget en blodprøve, som skal faslægge hans nøjagtige påvirkelsesniveau.

Knallertkører var påvirket af alkohol og narko
Frederikssund: En 29-årig mand fra Kulhuse fik onsdag klokken 00.10 konfiskeret sin knallert, da han blev standset på Byvej. Her viste det sig, at manden var påvirket af både alkohol og euforiserende stoffer. Da det var anden gang inden for tre år, at manden blev taget for spirituskørsel og knallerten i øvrigt var konstruktivt ændret og ikke var registreret eller lovpligtigt forsikret, blev den konfiskeret og manden sigtet for samtlige lovovertrædelser.
 
Indbrud anmeldt til Nordsjællands Politi 22. - 23. oktober 2019
