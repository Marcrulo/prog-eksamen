Kørte uden kørekort
Allerød: En 23-årig mand fra København blev torsdag morgen klokken 07.22 standset, da han kom kørende ad Kongevejen. Det viste sig, at manden tidligere var frakendt kørekortet, og han blev derfor sigtet for at køre i frakendelsestiden.

Stillads faldt sammen
Hellerup: To 43-årige mænd, fra henholdsvis Odense og Otterup, kom torsdag morgen klokken 07.52 til skade, da det stillads, som de stod på, pludselig faldt sammen. Uheldet skete på Maglemosevej og de to mænd, blev kørt til nærmere undersøgelse på Hospitalet. Desuden blev Arbejdstilsynet tilkaldt.

Indbrud i pølsevogn
Smørum: Pølsevognen på Flodvej har mellem onsdag klokken 16.00 og torsdag klokken 08.30 haft ubudne gæster. Ukendte gerningsmænd har knust ruderne og stjålet sodavand fra vognen. 

Kvinde kørte galt
Hillerød: Det var formentlig et ildebefindende, der var årsag til, at en 41-årig kvinde fra Slangerup torsdag formiddag klokken 10.20 kørte galt på Rute 6. Der er ingen oplysninger om, hvorvidt kvinden kom alvorligt til skade ved uheldet.

Værktøj stjålet fra varebil
Frederiksværk: Fra en Ford Transit, som holdt parkeret på Ahornvej, er der mellem onsdag klokken 21.00 og torsdag klokken 05.00 stjålet en kapskærer.

Stjal levertran
Allerød: En 38-årig udenlandsk mand blev torsdag eftermiddag klokken 13.55 sigtet for butikstyveri. Manden havde stjålet en flaske levertran i Kvickly på M.D. Madsensvej.

Spritbilist standset
Stenløse: En 75-årig mand blev torsdag aften klokken 18.03 standset, da han kom kørende ad Lyngevej. Her viste en alkometertest, at han havde en promille, der var højere end det tilladte. Manden blev derfor sigtet for spirituskørsel og fik udtaget en blodprøve, som skal fastlægge hans nøjagtige promille.

Stjal mobiltelefon ud af hånden på mand
Kgs. Lyngby: En 48-årig mand fra Kgs. Lyngby fik torsdag morgen klokken 09.00 på Sorgenfrigårdsvej stjålet sin mobiltelefon, mens han talte i den. Her kom en ung mand løbende og hev telefonen ud af hånden på den 48-årige, hvorefter han forsvandt i retning mod Lyngby Stadion. Tyven beskrives som en mand på 20-25 år, 170-175 cm høj og spinkel af bygning. Han var iført sort hættetrøje med hætten over hovedet, sorte træningsbukser og hvide træningssko.

Airpods og kontanter stjålet
Gentofte: Fra en skab i omklædningen hos Fitness World blev der torsdag aften mellem klokken 19.30 og 21.00 stjålet kontanter samt airpods. Tingene lå i et skab, der var låst med hængelås, men da ejeren, en 18-årig mand fra Hellerup, kom tilbage til skabet, var hængelåsen fjernet og tingene stjålet.

Knuste rude i kådhed
Birkerød: Det var formentlig i kådhed, at en 21-årig mand kom til at knuse en bilrude. Manden skabte klokken 00.27 natten til fredag sammen med nogle andre noget uro og uorden på Hovedgaden og på en P-plads kastede manden sig ind mod en parkeret bil, hvorved forruden blev knust. En patrulje kom til stedet og sagen blev løst ved, at den 21-årige aftalte at betale en ny forrude med bilens ejer.

Kørte uden kørekort
Frederiksværk: En 17-årig ung mand fra Frederiksværk blev klokken 03.28 natten til fredag standset, da han kom kørende ad Karlsgavevej. Da han ikke havde noget kørekort, blev han sigtet for kørsel uden førerret.
 
Indbrud anmeldt til Nordsjællands Politi 6. - 7. juni 2019
