Kunde kastede keramik
Kgs. Lyngby: En kvindelig kunde i Lagkagehuset på Jernbanevej, blev så utilfreds med, at hun ikke kunne få udleveret en gratis såkaldt ”børnebolle”, når hun ikke havde et barn med i forretningen, at hun kastede en keramikskål efter den kvindelige ekspedient i forretningen. Da kvindens kollega forsøgte at få den utilfredse kunde til at blive på stedet indtil politiet kom, skubbede en mand, der var i følgeskab med den kvindelige kunde, kollegaen væk, hvorefter de to kunder kørte fra stedet. Episoden skete søndag klokken 09.00.

Navigationsanlæg stjålet
Klampenborg: Et navigationsanlæg er mellem lørdag klokken 21.30 og søndag klokken 10.30 blevet stjålet fra en BMW, som holdt parkeret på Strandvejen. Tyven har knust en siderude for at få adgang til bilen.

Punkteret på alle fire dæk
Birkerød: En Citroën, som har stået parkeret på en p-plads på Kajerød Vænge, har mellem søndag den 14. juli klokken 18.00 og søndag den 21. juli klokken 11.25 været udsat for hærværk, idet alle fire dæk på bilen er punkteret.

Solbriller og gps stjålet
Charlottenlund: Et par solbriller og et indbygget gps-system er mellem lørdag klokken 22.00 og søndag klokken 14.00 blevet stjålet fra en Mercedes, som holdt parkeret på Kirsten Piils Vej. Tyven har knust en siderude for at skaffe sig adgang til bilen.

Biler fik revet sidespejle af
Stenløse: Tre biler, en Nissan, en Volkswagen og en Skoda, der holdt parkeret på Baneringen, har søndag mellem klokken 15.15 og 15.30 været udsat for hærværk. Begge biler har fået revet deres sidespejle af. En beboer hørte lyden af en knallert og et bump klokken 15.15 og så umiddelbart herefter, at sidespejlet var revet af den ene bil. Et andet vidne har på samme tidspunkt set en knallertkører iført blå jakke.  

Kørte uden kørekort
Allerød: En 25-årig mand fra Allerød blev søndag aften klokken 19.08 standset, da han kom kørende ad Mosevænget. Manden havde tidligere fået inddraget sit kørekort, så han blev sigtet for kørsel uden førerret.

Butikstyv snuppet
Hillerød: En 33-årig udenlandsk mand blev søndag aften klokken 19.05 standset på vej ud af Bilka, hvor han havde stjålet en rygsæk. Manden blev sigtet for butikstyveri og taget med til afhøring på politistationen.

Tilbød ”hurtige” penge
Hillerød: En mand tilbød søndag eftermiddag mellem klokken 16.00 og 17.00 en 16-årig ung mand og hans kammerater at tjene nogle ”hurtige” penge. Den unge mand og hans kammerater afslog, men da det var anden gang, at de blev antastet af manden, valgte de at kontakte politiet og gøre opmærksom på manden og hans mistænkelige opførsel. Manden beskrives som mellemøstlig af udseende, 30-40 år, 170-175 cm høj og kraftig af bygning, brun i huden med kort, sort hår. Han talte dansk og var iført lange bukser og sort jakke. Det fremgår ikke af anmeldelsen, hvordan de hurtige penge skulle tjenes.

Forsøgte at bryde ind i hus
Snekkersten: To mænd forsøgte klokken 00.27 natten til mandag at bryde ind i et hus på Stævnen. De blev dog muligvis skræmt fra stedet, da en nabo åbnede sit vindue. De to mænd beskrives som A: 180-185 cm høj, almindelig af bygning, iført mørkt tøj. Talte udenlandsk, muligvis rumænsk eller lignende. B: Mand, 180-185 cm høj, almindelig af bygning, iført mørkt tøj. Talte udenlandsk, muligvis rumænsk eller lignende. 
 
Indbrud anmeldt til Nordsjællands Politi 19.-22. juli 2019
