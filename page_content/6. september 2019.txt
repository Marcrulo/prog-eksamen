Påkørte fodgænger
Holte: En 66-årig kvinde fra Holte blev torsdag formiddag klokken 09.08 ramt af bil, da hun gik i fodgængerfeltet på Rønnebærvej. Her ramte en højresvingende bil, der blev ført af en 86-årig kvinde fra Nærum den 66-årige. 

Falske håndværkere på spil
Hellerup: En 42-årig kvinde anmeldte torsdag formiddag klokken 10.07, at hun dagen formiddagen forinden var blevet kontaktet af tre mænd, som tilbød at rense fliserne i indkørslen til kvindens hus på Vespervej. Kvinden takkede ja til tilbuddet, og de tre mænd gik i gang, men efter halvanden time forlangte de, at kvinden betalte dem et større kontantbeløb, hvilket hun følte sig presset til at gøre. Da mændene havde fået pengene, sagde de, at de også skulle udføre arbejde for kvindens naboer og kørte fra stedet i en sort firhjulstrækker.

Stjal paller
Gentofte: En mand stjal torsdag mellem klokken 11.42 og 11.45 tre europapaller fra parkeringspladsen ved Fakta på Vangede Bygade. Manden kom kørende til stedet i en Mercedes Sprinter og læssede pallerne ind i bilen, hvorefter han kørte fra stedet. Manden beskrives som dansk af udseende, 35-40 år, 175-180 cm høj, almindelig af bygning med kort, rødt hår. Han var iført blå/grå trøje/jakke m. lynlås foran, sorte fritidsbukser, sorte strømper og hvide sandaler med åbning bagtil.

Brand på erhvervsskole
Hillerød: Torsdag eftermiddag klokken 13.52 udbrød der brand på et toilet på Erhvervsskolen i Hillerød. Skolen blev evakueret og branden var hurtigt slukket. Ingen personer kom til skade i forbindelse med branden. Der skal nu foretages tekniske undersøgelser for at klarlægge brandårsagen.

Kørte uden kørekort
Frederikssund: En 31-årig mand fra Frederiksværk blev torsdag eftermiddag klokken 14.15 standset, da han kom kørende ad Centervej. Her blev det konstateret, at manden ikke havde noget kørekort, og han blev derfor sigtet for kørsel uden førerret.

Stak af fra færdselsuheld
Humlebæk: En mand stak torsdag eftermiddag klokken 16.27 af fra det færdselsuheld, som han havde været impliceret i. Uheldet skete på Helsingørmotorvejen, kort før afkørslen til Humlebæk. Manden påkørte en 52-årig kvindelig bilist fra Helsingør og stak herefter af til fods ud over en nærliggende mark. Han beskrives som 25-35 år, omkring 180 cm høj, kraftig af bygning med lyst, krøllet hår, iført gråt joggingtøj, muligvis sorte sko og en hvid t-shirt. 

Ødelagde bilrude
Frederikssund: En mand blev så vred over, at en 60-årig kvinde var kørt lidt for langt ud over fortorvet ved udkørslen ved Lidl på A C Hansens Vej, at han slog sin knyttede næve i forruden på bilen med en sådan kraft, at forruden krakelerede. Manden beskrives som mellemøstlig af udseende, 28-33 år, 176 cm høj og almindelig af bygning, brun i huden, kort, sort hår og kort sort fuldskæg. Han var iført beigefarvet og lidt brunlig jakke, mørkeblåblå bluse og mørke bukser.

Mand over bord
Snekkersten: En 65-årig mand fra Espergærde røg torsdag aften klokken 18.31 over bord fra sin jolle, godt 300 meter fra land. Manden havde redningskrans på og blev reddet i land af en redningshelikopter. 

Taske stjålet fra bil
Charlottenlund: Fra en Mercedes, der holdt parkeret på Strandvejen, er der torsdag mellem klokken 17.15 og 20.20 stjålet en taske, der blandt andet indeholdt en bærbar pc. Tyven har skaffet sig adgang til bilen ved at knuse en siderude.

To biler i brand
Dambakken: To biler brændte klokken 01.25 natten til fredag, mens de stod parkeret på Dambakken. Brandvæsenet kom til stedet og slukkede ilden, og de nærmere omstændighederne omkring branden skal nu undersøges.
 
Indbrud anmeldt til Nordsjællands Politi 5.- 6. september 2019
