Fælge stjålet fra bil
Hellerup: Fra en Mercedes, som holdt parkeret på Baunegårdsvej er der torsdag morgen klokken 06.59 stjålet fire fælge.

Brand i lejlighed
Gentofte: Politi og brandvæsen rykkede torsdag eftermiddag klokken 14.35 ud til en brand i en lejlighed på Ermelundsvej. Lejlighedens beboer, en 61-årig mand, er efter al sandsynlighed faldet i søvn, mens en cigaret var tændt. Han blev sigtet for overtrædelse af Beredskabsloven.

Unge lavede ballade på skole
Frederiksværk: Fire unge drenge blev torsdag eftermiddag snuppet efter de sammen med nogle andre havde været i gang med at lave noget ballade, hvor to ruder på skolen blev knust. De unge er i alderen mellem 13 og 16 år og fra Frederiksværk, Ølsted og Hundested. De unges forældre blev kontaktet og bedt om at hente deres børn.

Hærværk mod bil
Græsted: En Toyota, som holdt parkeret på Snedkervej, er mellem onsdag klokken 16.00 og torsdag klokken 10.00 blevet udsat for hærværk. Bilen har fået ridser i den ene fordør, ligesom det ene sidespejl er blevet ”vredet om” og ridset.

Fotograferende mand blev selv fotograferet
Holte: En 79-årig kvinde var særdeles snarrådig, da hun opdagede, at en ukendt mand gik rundt og fotograferede hendes og hendes naboers huse på Vidnæsvej. Kvinden tog ganske enkelt et billede af manden og ringede derefter til politiet, som fik følgende beskrivelse af manden: Udenlandsk af udseende, 40-45 år, 170-180 cm høj og kraftig af bygning med kort, ”gråsprængt” sort hår. Han havde brune øjne, tyk mave og runde kinder og var iført sort jakke med hætte, sorte bukser og sorte snøresko.

Mistede pung på indkøbstur
Charlottenlund: En 76-årig kvinde mistede torsdag mellem klokken 16.00 og 17.00 sin pung i forbindelse med en indkøbstur. Kvinden havde været i Fakta på Jægersborgvej for at handle og havde puttet sin pung i tasken efter hun havde betalt. Men da hun kom hjem opdagede hun, at den var væk. I pungen var der diverse betalingskort, en mobiltelefon og lidt kontanter.

Spritbilist standset
Humlebæk: En 27-årig mand fra Helsingør blev torsdag klokken 20.08 standset af en patrulje på Helsingørmotorvejen. De kunne konstatere, at manden havde indtaget så meget alkohol, at hans promille var over den tilladte, og han blev derfor taget med på politistationen, hvor en læge kom og tog en blodprøve, som skal fastlægge mandens nøjagtige promille.

Kørte uden kørekort
Hørsholm: En 55-årig mand blev torsdag aften klokken 22.50 sigtet for at køre uden kørekort. Han blev standset på Mortenstrupvej.

Brand i bolig
Nivå: En 62-årig kvinde satte af ukendte årsager ild til sin seng i sin bolig på Johannes Hages Allé. Det skete klokken 01.21 natten til torsdag. Ingen personer kom til skade, dog blev den 62-årige kvinde og noget personale på stedet tjekket for røgforgiftning. Personalet fik slukket branden og efterfølgende blev der luftet godt ud. 

29-årig dræbt i trafikulykke
Slangerup: En 29-årig mand blev fredag morgen klokken 06.20 dræbt i en trafikulykke i krydset Hørupvej/Hørup Skovvej, hvor en betonblander og en personbil stødte sammen. Politiets teknikere undersøger sammen med en bilinspektør den nærmere årsag til ulykken. Mandens pårørende er underrettet om dødsfaldet.
 
Indbrud anmeldt til Nordsjællands Politi 9. -10. maj 2019
