Rat og lygter stjålet
Espergærde: Fra en Mercedes, som holdt parkeret på Ametystvej, er der søndag aften klokken 21.30 stjålet rat, forlygter samt instrumentpanel. Tyven har skaffet sig adgang til bilen ved at knuse en rude. Også en BMW har fået stjålet rat med airbag. Dette tyveri er sket mellem fredag klokken 16.00 og mandag klokken 09.00, mens bilen holdt parkeret på Ny Strandvej.


Stjal dæk og efterlod fire brugte
Frederikssund: En tyv stjal mellem søndag klokken 12.00 og mandag klokken 08.10 fire dæk og fælge fra en Kia, som holdt parkeret på Korshøj, og efterlod i stedet fire brugte dæk.


Mand stjal karaffel
Vedbæk: En mand stjal mellem klokken 01.45 og 02.15 en vandkaraffel fra The Kitchen på Trørødvej. Manden knuste en rude for at skaffe sig adgange til stedet. Han beskrives som dansk af udseende, 50-60 år, hvid i huden, kort hår, der er farvet lyserødt, iført blå jakke, hvis skjorte, blå jeans.


Stjal tyggegummi
Ålsgårde: En 13-årig dreng fra Helsingør blev mandag formiddag klokken 11.42 taget for butikstyveri i Netto i Ålsgårdecentret, hvor han havde stjålet fire pakker tyggegummi. 


Udstødning stjålet
Farum: En Mercedes, som holdt parkeret på Sergentvænget, er mellem torsdag klokken 17.00 og søndag klokken 12.30 blevet stjålet. Tyveriet blev anmeldt mandag klokken 13.38.
 

Narkobilist standset
Skævinge: En 20-årig mand fra Ølsted blev mandag eftermiddag klokken 14.35 standset af en patrulje, da han kom kørende ad Amtsvejen. Her viste det sig, at han var påvirket af euforiserende stoffer og, at den bil han kørte i tidligere var afmeldt og dermed ikke forsikret. Manden fik derfor et par sigtelser med på vejen.


Fik stjålet sin taske under indkøb
Dyssegård: En 42-årig kvinde fra Dyssegård fik mandag ved middagstid stjålet sin taske i forbindelse med, at hun var ude at handle i Rema 1000 på Søborg Hovedgade. Her lagde hun sin taske på hylden for enden af kassebåndet, hvor en mand først flyttede tasken lidt og efterfølgende lagde en indkøbspose henover tasken og angiveligt stjal den. Manden beskrives som mellemøstlig af udseende, 30-35 år, 180 cm høj, almindelig af bygning, brun i huden, sort hår og sort fuldskæg. Han var iført sort dunjakke, grå trøje, sorte jogging med hvid eller grå stribe og havde en hvid kasket, der sad ”omvendt” på.  


Pc stjålet fra bil
Kgs. Lyngby: Mandag eftermiddag mellem klokken 17.00 og 18.50 er der stjålet en bærbar pc fra en bil, som holdt parkeret i et p-hus på Lyngby Hovedgade. Det fremgår ikke af anmeldelsen, hvordan tyven har skaffet sig adgang til bilen.


Kørte trods forbud
Helsingør: En 20-årig mand blev klokken 01.25 natten til tirsdag standset, da han kom kørende ad Nordhavnsvej. Her viste det sig, at manden havde kørselsforbud, og han blev derfor sigtet for kørsel uden førerret.
 
