Hærværk, Helsingør
Klokken 09.43 blev det anmeldt, at der imellem onsdag klokken 18.00 og torsdag klokken 09.20 med oliefarvekridt var blevet tegnet graffiti i form af hagekors samt nogle tyske ord på nogle døre i en opgang på Groskenstræde. Der er umiddelbart ingen personer i opgangen, der har en trosretning eller lignende, som kunne indikere, at ytringerne skulle være rettet imod dem. 

Mistænkeligt forhold, Helsingør
Klokken 09.49 anmeldte en beboer på Kongensgade, at en fremmed kvinde var gået ind i hans hjem via en ulåst hoveddør torsdag morgen omkring klokken 07.30, imens anmelderen var i bad. Da anmelderen ventede besøg torsdag morgen, men ikke så tidligt, råbte han ”det er for tidligt”, idet han troede, det var den ventede gæst. 

Manden kiggede ud fra badet, hvor han så en fremmed kvinde forlade boligen. Hun beskrives som: Kvinde, mellemøstlig af udseende, 45-50 år, 150-170 cm, kraftig af bygning, brun i huden, med sort hår. Var iført en hue og en mørk jakke.

Der blev ikke blevet stjålet noget under hændelsen.

Kørsel uden førerret, Rungsted
Klokken 10.07 blev en 18-årig mandlig bilist fra Rungsted Kyst standset og kontrolleret på Stationalle. Her viste det sig, at han ikke havde erhvervet sig et kørekort, hvorfor han blev sigtet for kørsel uden førerret. 

Mistænkeligt forhold, Virum
Klokken 11.21 anmeldte en kvindelig beboer fra Kollemosevej, at hun fra sit hus kunne se en fremmed mand luske rundt i hendes have, ligesom han kiggede ind af vinduerne. Da kvinden gjorde  manden opmærksom på sin tilstedeværelse, stak han af. Manden beskrives som: Dansk af udseende, 30-35 år, 170-180 cm, kraftig af bygning, hvid i huden, brunt kort hår. Iført mørkfarvet vinterjakke. Medbragte: Brun taske.

Butikstyveri, Espergærde
Klokken 15.11 blev det anmeldt fra Meny, at fire drenge havde forsøgt at stjæle slik for omtrent 100 kroner.

Da butikstyvene var under 18 år gamle, blev politiet sendt til stedet, hvor fire drenge på 10-11 år fra lokalområdet blev truffet. De fik sig en snak med politiet, ligesom forældre og de sociale myndigheder blev underrettet om episoden.

Færdselsuheld, Hillerød
Klokken 16.19 blev det anmeldt, at en fodgænger var blevet påkørt af en bil på Dyrehavevej. Politi og sundhedsvæsen blev sendt til stedet, hvor det viste sig, at fodgængeren, en 24-årig mand fra Kokkedal, var løbet ud på vejbanen for at nå en ventende bus, og at han i den forbindelse angiveligt ikke fik kigget sig ordentlig for, hvilket resulterede i, at han blev påkørt af en bil ført af en 35-årig kvinde fra Hillerød. Den 24-årige blev efterfølgende kørt til kontrol på hospitalet.

Tyveri af benzin, Nærum
Klokken 16.26 anmeldte en 40-årig mand fra Nærum, at der imellem onsdag klokken 16.15 og torsdag klokken 06.30 var blevet tappet benzin fra hans bil, som havde holdt ved Rundforbihallen. Mandens bil var torsdag morgen gået i stå, hvorfor han havde fået den bugseret på værksted, hvor mekanikeren kunne konstatere, at der var boret hul i benzintanken.
 
Færdselsuheld, Hørsholm
Klokken 16.50 skete der et færdselsuheld ved Mortenstrupvej/Usserød Kongevej, idet to biler kørte sammen. Den ene bil, ført af en 52-årig kvinde fra Hørsholm, kørte ad Usserød Kongevej mod nord og skulle foretage et venstresving ad Mortenstrupvej. Her overså den 52-årige kvinde dog en bil ført af en 48-årig mand fra Allerød, der kørte ad Usserød Kongevej i sydlig retning, hvorfor de to stødte sammen.

Politi og sundhedsvæsen blev sendt til stedet, hvor de to bilister modtog behandling, men de var ikke umiddelbart kommet alvorligt til skade.

Lovgivning om euforiserende stoffer, Gilleleje
Klokken 17.20 blev en 22-årig mand fra Gilleleje visiteret på en p-plads på Idrætsvej. Han blev fundet i besiddelse af en mindre mængde hash og kokain, hvorfor han blev sigtet for forholdene.

Færdselsuheld, Helsingør
Klokken 17.40 blev det anmeldt, at der var sket et færdselsuheld på Mads Holms Vej/Gurrevej, idet en bil havde påkørt en fodgænger i fodgængerfeltet. 

Bilisten, en 20-årig mand fra Helsingør, svingede til venstre fra Mads Holms Vej til Gurrevej, og i den forbindelse overså han en 69-årig kvindelig fodgænger fra Helsingør. Politi og sundhedsvæsen blev sendt til stedet, og mens politiet sigtede bilisten efter færdselslovens bestemmelser for ikke at have udvist tilstrækkelig agtpågivenhed, tog ambulancen sig af kvinden, som dog ikke umiddelbart var kommet alvorligt til skade. 

Lovgivning om euforiserende stoffer, Nivå
Klokken 22.53 blev to mænd på 18 og 21 år fra Kokkedal visitret ved Niverød Erhvervspark. De havde begge en mindre mængde hash på sig, hvorfor dette blev konfiskeret, og de blev sigtet for forholdet.

Spirituskørsel og færdselsuheld, Hillerød
Klokken 23.11 blev det anmeldt, at der var sket et mindre færdselsuheld på Skansevej. Her havde en beboer hørt en høj mislyd ude fra vejen, hvorfor hun var løbet derud. Her kunne hun se, at en bilist havde påkørt en parkeret bil, og da bilisten ifølge anmelderen og andre vidner fremstod beruset, kontaktede beboeren politiet.

En patrulje blev sendt til stedet, hvor bilisten, en 61-årig kvinde fra Hillerød, pustede alkometeret op over det tilladte, hvorfor hun blev sigtet for forholdet og taget med til blodprøveudtagning, der skal fastslå den eventuelle promille.

Brand, Slangerup
Klokken 00.31 blev det anmeldt, at der var brand i et hus på Kongensgade. Anmeldelsen indløb fra boligens alarmselskab, idet røgalarmen var gået, hvorefter alarmselskabet via husets kameraer kunne se, at der var brand. Politi og brandvæsen blev sendt til stedet, hvor hjemmets to voksne og to børn i mellemtiden var kommet sikkert ud. De to voksne blev efterfølgende kørt til kontrol på hospitalet, mens hjemmets to børn blev kørt til noget familie.

Indbrud anmeldt i privat beboelse i Nordsjællands politikreds 30.-31. januar 2020
