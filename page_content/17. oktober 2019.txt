Færdselsuheld, Hillerød
Klokken 07.03 blev det anmeldt fra Herredsvejen af en forbipasserende bilist, at to personer var oppe og toppes, efter at der formentlig var sket et færdselsuheld. 

En patrulje blev sendt til stedet, hvor det umiddelbart kunne konstateres, at en 60-årig kvindelig bilist fra Frederiksværk havde påkørt en bil bagfra ført af en 36-årig mandlig bilist fra Frederiksværk, efter de begge var kørt i østlig retning på Isterødvejen.

Ingen af parterne på stedet ønskede at anmelde noget, og da det ikke kunne fastslås, hvad der var hændt imellem personerne på stedet, kørte patruljen videre, efter der var skrevet rapport om færdselsuheldet, og gemytterne var dæmpet.

Tyveri fra taske, Helsingør
Klokken 11.05 anmeldte en 40-årig kvinde fra Helsingør, at hun imellem klokken 10.35 og 10.45 havde fået stjålet sin pung fra sin rygsæk, imens hun havde stået i kø i 7-Eleven på Helsingør Station. Anmelder havde på et tidspunkt følt, at der blev rykket i hendes rygsæk og havde derfor vendt sig om, hvor der havde stået en mand. Da kvinden skulle betale, opdagede hun, at hendes pung nu var væk, ligesom manden nu også var det.

Anmelder beskrev manden som: Mand, mellemøstlig af udseende, 40-50 år, 175-180 cm, almindelig af bygning, brun i huden, med sort kort hår, talte dansk. Iført mørk slidt jakke og sorte jeans. 

Mistænkeligt forhold, Lyngby
Klokken 12.33 blev det anmeldt fra Lyngholmsvej, at to personer kørte rundt i området i en blå varevogn og muligvis spejdede efter boliger, hvor der ikke var nogen hjemme med henblik på at begå indbrud. Patruljerne i området spejdede efter varevognen, der dog ikke blev truffet.

Selvom den blå varevogn ikke blev udfundet, skal anmelderen have stor ros for at ringe og melde forholdet, og Nordsjællands Politi opfordrer andre borgere til at gøre det samme, hvis de skulle se noget, de opfatter som mistænkeligt.

Butikstyveri, Helsingør
Klokken 13.37 anmeldte personalet fra Netto på Blichersvej, at de havde tilbageholdt en mand, der havde forsøgt at stjæle fem pakker kød ved at gemme det under sit tøj og forlade butikken uden at betale for varerne.

Da manden var udenlandsk statsborger blev en patrulje sendt til butikken, hvor den 25-årige mand blev sigtet for forholdet. En 31-årig kvinde fra Nivå blev ligeledes sigtet for butikstyveri, da det blev vurderet, at hun var bekendt med, at tyveriet skulle foregå, selvom hun ikke selv havde varer på sig.

Tyveri fra taske, Fredensborg
Klokken 14.01 anmeldte en 63-årig kvinde fra Fredensborg, at hun imellem klokken 13.30 og 13.45 havde fået stjålet sin pung i SuperBrugsen, imens hun handlede. Kvinden opdagede, at hendes pung manglede, da hun stod ved kasselinjen og skulle betale for sine varer, og hun havde ikke bemærket noget mistænkeligt inden.

Tyveri fra taske, Lyngby
Klokken 14.38 anmeldte en 69-årig kvinde fra Lyngby, at hun imellem klokken 12.25 og 12.40 havde fået stjålet sit kreditkort, efter hun havde benyttet det i 7-Eleven på Lyngby Station. Efterfølgende oplyste kvindens bank, at kortet var blevet benyttet til at hæve 6-8000 kroner.

Eftersøgt til afsoning antruffet, Nivå
Klokken 18.17 kiggede en patrulje forbi Nivå Center, hvor en 25-årig mand fra København blev truffet rygende en joint, hvorfor han blev sigtet for dette.

Under samme tur i Nivå Center traf patruljen en 21-årig mand fra Østsjælland, der var søgt til afsoning, og han blev derfor kørt i fængsel.

Færdselsindsats, Helsingør
Imellem klokken 20.10 og 21.00 var der færdselsindsats i krydset Esrumvej/Kingosvej, hvor 31 bilister blev standset og kontrolleret – 0 sigtelser.

Kørsel uden førerret, Hillerød
Klokken 21.31 bragte en patrulje en personbil til standsning på Pederborgsvej, men da personbilen holdt stille, stak føreren af til fods.

På baggrund af bilens registreringsnummer udfandt politiet en relevant adresse i nærheden, hvor en patrulje kørte til, og kort efter ankom en 22-årig mand, som erkendte, at han havde ført køretøjet, selvom han var idømt et kørselsforbud, hvilket var årsagen til, at han løb fra stedet. Den 22-årige blev sigtet for at have sat sig bag rattet, selvom han ikke havde retten til at føre bil. 

Uro, Helsingør
Klokken 03.40 anmeldte en 17-årig ung mand fra det østlige Nordsjælland, at hans jævnaldrende kammerat fra samme område netop var blevet overfaldet i 7-Eleven på Helsingør Station. Flere patruljer blev sendt til stedet, hvor de to 17-årige blev truffet. 

Det var på daværende tidspunkt ikke muligt at få fastlagt det eksakte hændelsesforløb, men umiddelbart havde kammeraten sagt nogle ukvemsord til en kvinde, der var i selskab med tre mænd, hvorefter de tre mænd havde taget til genmæle. Hverken kvinden eller de tre mænd var til stede på stationen ved patruljernes ankomst.

Da det var problematisk at finde op og ned i episoden, blev de to unge mænd blev vejledt om at kontakte politiet igen, når de havde fået sovet på det, såfremt de stadig ønskede politiets hjælp.
 
Indbrud anmeldt i Nordsjællands politikreds 16.-17. oktober 2019
