Skabte uro i butik, Hillerød
Klokken 08.35 blev det anmeldt, at en kvinde befandt sig i Rema1000 på Milnersvej, hvor hun råbte af personalet og væltede varer i butikken. En patrulje kørte til stedet, hvor kvinden i mellemtiden var forsvundet, og hun var ej heller at finde i området.

På baggrund af vidneudsagn har Nordsjællands Politi en formodning om, hvem kvinden er, og hun kan formentlig se frem til en sigtelse for overtrædelse af ordensbekendtgørelsen.

 
Brud på gasledning, Allerød
På Anemonevej blev der klokken 09.47 konstateret brud på en gasledning, hvorfra der sivede gas ud. Politi og brandvæsen kørte til stedet, hvor der blev afsat afspærring og lukket af for gasledningen, således at der ikke var fare for brand eller eksplosion. Kort efter klokken 10.30 var gasudslippet stoppet helt.

Det formodes, at bruddet på gasledningen er sket i forbindelse med gravearbejde på stedet.

 
Tyveri fra byggeplads, Helsingør og Hillerød
Mellem fredag klokken17.00 og tirsdag klokken 11.03 blev der stjålet en pladevibrator fra en byggeplads på Strandpromenaden i Helsingør.

 
Butikstyveri, Charlottenlund
I Fakta på Ordrupvej blev to drenge klokken 12.10 tilbageholdt, idet de i forening havde stjålet chokolade og sodavand fra butikken. En patrulje blev grundet drengenes alder sendt til stedet, hvor de sigtede den ene, en 15-årig fra Holte, for butikstyveri, mens den anden, en 14-årig fra Dyssegård, ikke blev sigtet, da han var under den kriminelle lavalder. På grund af drengenes alder blev deres forældre samt de sociale myndigheder kontakter om forholdet.

 
Hærværk og mistænkeligt forhold, Birkerød
Klokken 12.19 blev det anmeldt, at der var blevet begået hærværk på en bygning på Frejasvej. På stedet var der smadret et ukendt antal ruder og inventar, og en gruppe af unge i alderen 13-15 år var blevet set på stedet, hvor der også var blevet tændt bål.

Klokken 16.18 blev et mistænkeligt forhold fra samme adresse anmeldt, idet flere personer skulle befinde sig på stedet. En patrulje kørte dertil for at vurdere, om der var tale om et indbrud, men dette var ikke muligt at konstatere. 

 
Indbrud i kulturcenter, Frederiksværk
Klokken 14.06 blev det anmeldt, at der omkring klokken 11.00 var indbrud i unge- og kulturcentret på Syrevej. Gerningsmanden kom ind ved at opbryde en port indtil et opbevaringsrum, og fra stedet blev der stjålet fore knallerter.

 
Butikstyveri, Kokkedal
I Rema1000 på Egevangen blev to kvinder klokken 14.12 standset, da de havde stjålet varer fra butikken. Den ene kvinde forsøgte at flygte, og en patrulje kørte derfor til stedet. Her kunne de konstatere, at de to kvinder, henholdsvis en 45-årig og 61-årig fra Kokkedal, i forening havde stjålet kød, kaffe og kakaopulver fra butikken, og de blev derfor begge sigtet for butikstyveri.

 
Færdselsuheld, Lynge
På Slangerupvej skete der klokken 15.49 et færdselsuheld. Part 1, en 19-årig mandlig bilist fra Hørsholm, kørte i sydgående retning, og mens han tjekkede sin telefon, som sad i en holder, svingede han over i modsatte kørebane og påkørte frontalt part 2, en 47-årig mandlig bilist fra Skibby. 

Der skete ved uheldet umiddelbart ikke større personskade, men den ene part klagede over smerter i nakke og bryst, og en ambulance blev derfor tilkaldt for en sikkerheds skyld. De materielle skader var af et sådant omfang, at trafikken i en periode måtte dirigeres, indtil der var ryddet op efter uheldet. 

Den 19-årige bilist blev efter uheldet sigtet for overtrædelse af færdselsloven. 

 
Hund kørte alene med tog, Farum
Klokken 17.11 indløb der anmeldelse om, at et hund uden fører kørte med toget mod Farum. En patrulje kørte til stationen, hvor de fik kontakt til hunden, og ved hjælp af dens chip kunne de udfinde navnet på ejeren. Det var imidlertid ikke muligt at komme i kontakt med hundens ejer, og den blev derfor afhentet af dyreværnet, som tager sig af den, indtil ejeren træffes.

 
Kørsel i frakendelsestiden, Frederikssund
En 28-årig mandlig bilist blev klokken 19.20 standset af en patrulje på J.F. Willumsens Vej. Han kunne ikke fremvise et gyldigt kørekort, da han havde fået frakendt førerretten, og han blev derfor sigtet for kørsel i frakendelsestiden.

Idet den 28-årige havde lånt bilen, blev ejeren af denne sigtet for at have overladt bilen til en person uden førerret.

 
Anmeldelse om skud, Hillerød
I området omkring Engparken kunne der ifølge flere anmeldelser høres flere skud omkring klokken 20. Patruljer kørte derfor mod området for at finde frem til årsagen, og det viste sig, at skuddene kom fra Hanebjerg Skytteforening, hvor der blev anvendt automatvåben i løbet af aftenen.

 
Tyveri fra svømmehal, Helsinge
En 40-årig kvinde fra Frederiksværk fik mellem klokken 18.45 og 20.38 stjålet sin taske fra et skab i Helsinge Svømmehal. I tasken var der en computer samt en pung indeholdende diverse kort og kontanter.

 
Fyrværkeri affyret, Skævinge
Ifølge to anmeldelser, som indløb klokken 21.17 og 21.23, blev der over et stykke tid affyret fyrværkeri på Industrivænget. Tre eller fire personer blev set fyre noget af fyrværkeriet af vandret, således at det potentielt kunne ramme andre. Patruljer kørte til stedet og kiggede efter personerne, men de befandt sig ikke længere i området.

 
Brand, Hillerød
Klokken 21.36 indløb der anmeldelse om, at der var brand i et soveværelse i en bolig på Gartnervænget. Politi og brandvæsen kørte til stedet, hvor husets to beboere var kommet ud derfra. Mens brandvæsenet slukkede branden, blev ambulancer rekvireret for at køre de to beboere på hospitalet til undersøgelse for mulig røgforgiftning. 

Branden, som blev slukket, inden den spredte sig yderligere, startede formentlig i forbindelse med brug af en varmepude.
 
Besiddelse af stoffer, Kgs. Lyngby
Klokken 22.14 traf en patrulje to unge mænd i parkeringskælderen under Kinopalæet. Ved visitation konstaterede patruljen, at den ene mand, en 18-årig fra Virum, var i besiddelse af en mindre mængde hash, mens den anden, en 19-årig fra Kgs. Lyngby, var i besiddelse af en mindre mængde hash samt en joint. De blev derfor begge to sigtet for besiddelse af euforiserende stoffer.

 
Langsom kørsel på motorvej førte til sigtelse for narkokørsel, Hørsholm
Ifølge en anmeldelse, som indløb klokken 01.03, kørt en bil meget langsomt på Helsingørmotorvejen omkring afkørslen til Hørsholm. Bilen kørte også uden rette lygteføring og med flade dæk. En patrulje kørte til området for at kigge efter bilen, og på Frederiksborgvej passerede de en bil, som passede på beskrivelsen.

Patruljen henvendte sig derfor til føreren af bilen, en 23-årig kvinde fra Kgs. Lyngby. Et narkometer viste, at hun formentlig havde kørt bil under påvirkning af euforiserende stoffer, og hun blev derfor anholdt og sigtet for narkokørsel. Kvinden kunne heller ikke fremvise et gyldigt kørekort, da hun ikke havde erhvervet sig et sådant, og derfor sigtede patruljen hende også for kørsel uden førerret.

 
Spirituskørsel, Hillerød
En 46-årig kvindelig bilist blev klokken 04.00 standset af en patrulje på Helsingørsgade. Et alkometer viste her, at hun formentlig havde kørt bil med en promille over det tilladte, og hun blev derfor anholdt og sigtet for spirituskørsel. Kvinden blev efterfølgende kørt til hospitalet for at få udtaget en blodprøve, som skal fastslå de præcise omstændigheder omkring kvindens eventuelle promille.

 
Narkokørsel, Kgs. Lyngby
På Christian X’s Alle i krydset ved Engelsborgvej blev en 29-årig mandlig knallertfører fra området standset af en patrulje klokken 04.30. Et narkometer viste, at han formentlig havde kørt på knallerten, mens han var påvirket af euforiserende stoffer, og han blev derfor sigtet for narkokørsel.  
 
Indbrud i privat beboelse anmeldt den 10. - 11. marts 2020 i Nordsjællands politikreds
