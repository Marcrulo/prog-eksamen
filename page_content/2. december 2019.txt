Tyveri fra tog, flere steder
I løbet af søndag formiddag modtog Nordsjællands Politi flere anmeldelser fra borgere, der i nattens/morgenens løb havde fået stjålet deres mobiltelefoner, efter de havde blundet i diverse toge.

• En 21-årig mand fra Hillerød fik stjålet sin Samsung S9 i s-togets linje A.
• En 37-årig mand fra Gørløse fik stjålet sin iPhone X i s-togets linje B fra Nørreport til Farum.
• En 17-årig mand fra Virum fik stjålet sin iPhone XR i s-togets linje A.
• En 48-årig kvinde fra Hellerup fik stjålet sin iPhone 8plus i s-togets linje C.
 
Butikstyveri, Birkerød
Klokken 09.58 anmeldte personalet fra Netto i Bistrup, at en kvinde havde fyldt en indkøbsvogn med varer, hvorefter hun var gået igennem kasselinjen uden at betale for indkøbsvognens indhold, inden hun forlod stedet i en bil med varerne. Personalet havde forsøgt at stoppe bilen uden held.

En patrulje blev sendt til stedet, og efter overdragelse af signalement på kvinden og registreringsnummer på bilen, blev en 55-årig kvinde fra Hørsholm, der passede til signalementet, efter lidt let efterforskning udfundet. Den 55-årige blev efterfølgende sigtet for butikstyveri.
 
Mistænkeligt forhold, Helsingør
Klokken 11.03 blev en kvindelig hundelufter fra Helsingør verbalt overfuset af en anden kvinde, der var utilfreds med, at hundelufterens hund gik løs ved hundeskoven ved Marienlyst. Den fremmede kvinde havde blandt andet truet med at kaste tåregas efter hunden, ligesom den fremmede kvinde tog et billede af hundelufteren med sin telefon.

Den fremmede kvinde beskrives som: dansk af udseende, 30-40 år gammel, 170-175 cm høj, spinkel af bygning, med lyst kort hår.
 
Tyveri fra personbil, Lyngby
Lørdag aften mellem klokken 18.10 og 18.40 fik en 49-årig kvinde fra Nærum stjålet poser med nyindkøbte varer fra Magasin fra sin bil, som holdt parkeret ved Magasins parkeringsplads.

Søndag klokken 12.49 forsøgte en mand at returnere varerne i Magasin med rette kvittering under påskud af, at hans mor havde købt varerne lørdag, men varerne var købt med et særligt Magasin-kort tilhørende den 49-årige kvinde fra Nærum, der ikke var mandens mor.
En patrulje blev sendt til stedet, hvor manden, en 25-årig udenlandsk statsborger, blev sigtet for forsøg på bedrageri og hæleri. Det skal desuden efterforskes, om manden kan og skal sigtes for tyveri fra personbil.
 
Beruser i forretning, Helsingør
Klokken 13.18 oplyste personalet fra Auto Nova, at en beruset mand var kommet ind i butikken med en hund, og at manden nu havde lagt sig til at sove på deres sofa, og at de ikke kunne få ham ud af butikken igen.

En patrulje blev sendt til stedet, hvor 61-årig mand fra Helsingør blev kørt med til detentionen for at få sovet sin rus ud. Hunden blev også kørt med til politistationen. 
 
Vold, Gentofte
Klokken 14.17 anmeldte en 76-årig kvinde fra Hellerup, at en ukendt mandlig løber to timer forinden havde sparket to gange til hendes hund i Bernstorffsparken, da hunden havde hoppet op af mandens ben. Da kvinden havde påtalt mandens spark, havde manden skubbet kvinden på skulderen, så hun var faldet bagover.

Løberen beskrives som: Mand, dansk af udseende, 40-50 år, 180 cm, spinkel af bygning, hvid i huden, med sort kort hår. Talte dansk. Var iført grå strikket tophue, blå løbejakke, sorte løbebukser, hvide kondisko.

Vold, Hillerød
Klokken 14.45 blev det anmeldt, at en 13-årig dreng fra Virum kort forinden havde mødt to personer på Hillerød Kirkegård, hvorefter han havde fået et blackout og efterfølgende var vågnet en hævet overlæbe.

A: mand, mellemøstlig af udseende, 13-14 år, brun i huden, sort hår. Var iført: Hvid/sort-farvet kasket, mørkeblå halsedisse, sort jakke, sorte bukser. 
B: mand, mellemøstlig af udseende, 13-14 år, brun i huden, sort hår. Iført sort hættetrøje, mørkeblå jakke og sorte sko.

 
Blufærdighedskrænkelse, Frederiksværk
Klokken 16.35 blev det anmeldt, at en 10-årig pige fra lokalområdet klokken 15.15 blev udsat for blufærdighedskrænkelse i Frederiksværk Svømmehal. En mand havde henvendt sig til hende og bedt hende om at kigge på ham, hvis ikke hun ville have, at han skulle tage fat om hendes hals. Herefter havde han taget sine badebukser ned og blottet sig for hende.
 
Manden beskrives som: dansk af udseende, 50-60 år, ca. 180 cm, almindelig af bygning, hvid i huden med kort sort hår samt kropsbehåring på bryst og mave. Iført sorte, stramme badebukser og medbragte mobiltelefon. Yderligere kendetegn: havde et rødt hjerte med sort kant tatoveret på højre side af maven.
 
Mistænkeligt forhold, Frederiksværk
Klokken 17.29 blev det anmeldt, at der gik en person rundt og kiggede ind gennem folks vinduer på Aase Hansens Vej. En patrulje kørte til stedet, men det var ikke muligt at udfinde personen i området.

Personen beskrives som: mand iført camouflagebukser og sort hættetrøje og gik rundt med en mobiltelefon i hånden.
 
Brand i knallert og uro og uorden, Frederikssund
Klokken 18.04 blev det anmeldt, at der var tændt bål på Heimdalsvej bag ved højhuset. Kort efter blev det oplyst, at der var tale om brand i en knallert, og at brandvæsenet havde fået slukket ilden. Patruljer kørte til stedet, men der blev ikke truffet nogen af interesse for sagen. 

Igen klokken 20.26 blev der meldt om uro på stedet, idet en opgangsdør var blevet ødelagt, og en større gruppe unge mænd opholdt sig i opgangen. Politiet kørte til stedet, hvor gruppen ved politiets ankomst stak af fra stedet. To unge mænd blev dog truffet og fik registreret deres generalia.
 
Ramt af skud fra soft gun, Kgs. Lyngby
Klokken 19.30 rullede passageren i en mørkeblå personbil vinduet ned på Lundtoftevej ved DTU, hvorefter han med en soft gun skød og ramte en 26-årig kvinde fra Lyngby på overkroppen. Bilen havde også kørt forbi lidt tidligere, hvor der også blev skudt, dog blev ingen ramt i den forbindelse.

I bilen sad to personer, hvoraf passageren, som skød med soft gun beskrives som: mand, dansk af udseende. Iført kasket, som var trukket langt ned over ansigtet. 
 
Appelsiner kastet efter to unge kvinder, Holte
Ifølge en anmeldelse blev der fra en bil på Søengen klokken 21.23 kastet med appelsiner efter to kvinder fra lokalområdet på henholdsvis 29 og 24 år. Da de to kvinder forsøgte at henvende sig til passagererne i bilen, kørte de fra stedet på en sådan måde, at den ene af kvinderne måtte springe til siden for ikke at blive påkørt. 

Kvinderne fik noteret bilens registreringsnummer, og Nordsjællands Politi skal nu undersøge sagens nærmere omstændigheder.
 
Eftersættelse af narkobilist, Birkerød
En patrulje signalerede klokken 23.50 til en bilist, som kom kørende på Bistrupvej, at han skulle standse sin bil. Det ville føreren dog ikke efterkomme, og han satte derfor farten op og forsøgte at køre fra patruljen. Patruljen eftersatte bilen ad Hillerødmotorvejen. 

Ved Lundtofteparken i Lyngby standsede føreren af bilen og stak af til fods. En hundepatrulje fandt frem til føreren, som viste sig at være en 32-årig mand fra Birkerød. Han var frakendt retten til at køre bil og havde ifølge et narkometer formentlig kørt bil under påvirkning af euforiserende stoffer. Han blev derfor anholdt og sigtet for disse forhold, og en blodprøve skal nå fastslå de præcise omstændigheder vedrørende førerens narkopåvirkning.
 
Tyveri fra personbil, Lynge
Klokken 03.46 blev det anmeldt, at en beboer på Ærtestensvej via sit overvågningskamera kunne se en person stikke af efter at have stjålet rat og midterkonsol fra en bil parkeret på stedet. En patrulje kørte mod stedet, men gerningsmanden befandt sig ikke længere i området.

Via overvågning kunne det efterfølgende konstateres, at en bil ankom til stedet klokken 01.51, hvor gerningsmanden sammen med en anden mand blev sat af.

Gerningsmanden beskrives som: mand, iført mørkeblåt træningstøj og hue. Medbragte en rygsæk.
 
Mistænkeligt forhold, Gørløse
Klokken 06.09 indløb der anmeldelse om, at to personer gik rundt i området nær Amalievej og gik ind i beboeres haver. Da en beboer tog kontakt til dem, løb de fra stedet. En patrulje kørte dertil, men de to personer var ikke længere at finde i området.

De to personer beskrives som: 
A: mand, iført mørkt tøj og rød hue med kvast.
B: mand, iført mørkt tøj, hue og halstørklæde.
 
Oversigten over indbrud i privat beboelse anmeldt den 29. november - 2. december 2019 i Nordsjællands politikreds
