Stjal tv fra bed and breakfast
Vedbæk: To mænd fra henholdsvis Nakskov og Kolding er blevet meldt til politiet for at stjæle to tv, en tv-boks samt dyner og puder i forbindelse med et ophold på en bed and brakfast på Krogholmgårdsvej. Tyveriet skete onsdag morgen klokken 05.27 og da de to har forevist id i forbindelse med deres ophold, har Nordsjællands Politi en god formodning om, hvem der er tale om.

Restaurant-rude knust
Hellerup: En rude til Forty Pizza på Hellerupvej er mellem tirsdag aften klokken 22.00 og onsdag morgen klokken 08.00 blevet knust. Gerningsmanden har knust ruden ved at kaste en brosten igennem den.

Stjal spiritus
Espergærde: En 38-årig mand fra Ikast blev onsdag eftermiddag sigtet for butikstyveri. Manden blev klokken 12.49 taget for at stjæle syv flasker spiritus i Meny på Øster Torv.

Indbrud i renseri
Holte: Ved et indbrud i Ecoclean i Holte Midtpunkt er der stjålet en pengeskab, som var monteret på en væg i et baglokale. Gerningsmanden har brudt døren op for at skaffe sig adgang. Indbruddet skete klokken 04.30 natten til onsdag og blev anmeldt klokken 16.12. 

Narkobilist uden kørekort
Helsingør: En 54-årig mand fra Helsingør blev klokken 18.45 standset, da han kom kørende ad Industrivej. Manden havde ikke noget kørekort, var påvirket af kokain og var tillige i besiddelse af en mindre mængde kokain. Han blev sigtet for alle tre forhold.

Spiritusbilist standset
Dyssegård: En 36-årig mand fra Dyssegård blev onsdag aften klokken 18.55 standset af en patrulje, da han kom kørende ad Vangedevej. Her viste en alkometertest, at manden havde den promille som lå et godt stykke højere end det tilladte, og han blev derfor sigtet for spirituskørsel og taget med på politigården, hvor en læge kom og tog en blodprøve, der skal vise mandens nøjagtige promille.

Taske stjålet fra bil
Hellerup: Onsdag mellem klokken 17.00 og 19.00 er der stjålet en taske fra en Volkswagen Passat, som holdt parkeret på Hartmannsvej. Tyven har skaffet sig adgang til bilen ved at knuse en siderude.

Kørte uden kørekort
Hillerød: En 27-årig mand fra København blev onsdag aften standset, da han kom kørende ad Fredensborgvej. Her viste det sig, at han havde sat sig bag rattet, selvom han tidligere var frakendt kørekortet, og han blev derfor sigtet for at køre bil i frakendelsestiden.

Narkobilist standset
Hørsholm: En 18-årig mand fra Kokkedal blev onsdag klokken 21.17 standset på Gyvel, hvor han kom kørende. Manden blev testet positiv for værende påvirket af cannabis, og han blev derfor sigtet for at kørebil under påvirkning af euforiserende stoffer, ligesom han blev taget med på politigården, hvor en læge kom og tog en blodprøve, som skal fastlægge den 18-åriges nøjagtige påvirkelsesgrad.

Mand sigtet for hærværk
Hillerød: En 17-årig mand fra Hillerød blev onsdag aften sigtet for hærværk, efter han mellem klokken 23.30 og 23.46 havde sprængt kanonslag og ødelagt en postkasse på Skansevej. 

Vej spærret efter sammenstød
Frederikssund: Morgentrafikken blev en kort overgang påvirket af et sammenstød mellem to biler i krydset St. Rørbækvej og Frederikssundsvej. Sammenstødet skete klokken 05.37 og årsagen var formentlig, at en 51-årig mand fra Frederikssund kørte frem for ubetinget vigepligt og dermed ramte en 33-årig mand fra Rødovre. Der skete ingen personskade ved uheldet, og kort før klokken 07 var der ryddet op efter uheldet og vejen farbar igen.
 
