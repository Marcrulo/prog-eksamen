Indbrud i pizzeria, Gentofte
Mellem tirsdag klokken 22.00 og onsdag klokken 10.20 var der indbrud i et pizzeria på Vangedevej. Gerningsmanden kom ind ved at opbryde hoveddøren og kom derfra med et beløb i kontanter.


Forsøg på indbrud, Hørsholm
En 74-årig mandlig beboer overraskede klokken 12.34 to mænd, hvoraf den ene, A, var i gang med at bryde den 74-åriges hoveddør op på Opnæsgård. Da beboeren konfronterede A, sagde han, at han var i gang med at kigge efter strøm, hvorefter han og den anden mand løb fra stedet.

A beskrives som: mand, mellemøstlig af udseende, 30-35 år, 165-170 cm, spinkel af bygning, brun i huden, mellemlangt sort hår. Iført lysegrøn/grålig kasket, blå slidte jeans med huller og blå jakke. Talte dansk med accent.


Spirituskørsel, Farum
Klokken 12.55 testede en patrulje en 61-årig mandlig bilist fra Farum med et alkometer på Stavnsholtvænge. Det viste, at han havde kørt bil under indflydelse af alkohol over den tilladte mængde, og han blev derfor anholdt og sigtet for spirituskørsel. En blodprøve blev udtaget og skal nu fastslå mandens eksakte promille.


Færdselsuheld, Nivå
På Vejenbrødvej skete der klokken 13.14 et færdselsuheld, da to biler kørte sammen i lyskrydset ved Brønsholm Kongevej. Part 1, 66-årig mand fra Nivå, kom kørende mod øst og påkørte part 2, en 40-årig mand fra Nivå, som holdt for rødt lys i krydset. Part 1 blev efterfølgende tilset i en ambulance, da han klagede over bl.a. smerter i nakken.


Færdselsuheld, Frederikssund
Også på Kronprins Frederiks Bro ved Strandvej skete der et færdselsuheld. Det var klokken 14.25, da part 1, en 19-årig mand fra Mårslet, foretog et venstresving ind foran part 2, en 51-årig mand fra Ringsted, som kom kørende ad broen mod vest. Ved uheldet skete der ikke umiddelbart nogen personskade, men der var betydelig materiel skade, som efterfølgende måtte ryddes op.


Kørsel i frakendelsestiden, Gørløse
Klokken 18.50 standsede en patrulje en 30-årig mandlig bilist fra Gilleleje på Roskildevej. Han kunne ikke fremvise et gyldigt kørerkort, da han havde fået dette frakendt, og han blev derfor sigtet for kørsel i frakendelsestiden.


Unge mænd kørte rundt på skoles græsplæne, Gilleleje
Ifølge en anmeldelse, som indløb klokken 19.51 var to biler og nogle knallerter netop i færd med at køre rundt på en græsplæne tilhørende Gilbjergskolen, så plænen blev ødelagt. En patrulje kørte til stedet, hvor tre unge mænd blev truffet. Det var ikke muligt at fastslå det præcise handlingsforløb, men patruljen fik en alvorlig snak med de tre unge mænd, ligesom deres generalia blev noteret.


Slået i hovedet og fik stjålet pung, Farum
Klokken 21.46 indløb der anmeldelse om, at en 22-årig mand fra Farum klokken 21.25 blev antastet af to mænd på Frederiksborgvej, som bad ham om at give dem hans pung. Da den 22-årige nægtede dette, blev han slået i baghovedet, formentlig med en knytnæve, hvorefter den ene af mændene tog den unge mands pung op af hans jakkelomme, tømte den for penge og smed den tilbage i hovedet på den 22- årige. Den anden mand trak der på en hobbykniv, som han stak den 22-årige i højre lår med, inden de forsvandt fra stedet. Den 22-åriges bukser forhindrede, at der skete større skade på låret, og kniven efterlod således alene et snitsår.

Den ene af de to mænd havde skæg, og begge bar handsker.


I besiddelse af euforiserende stoffer, Hellerup
På Tuborg Havnevej blev en 18-årig mand fra Charlottenlund klokken 22.37 sigtet for besiddelse af euforiserende stoffer, da en patrulje i forbindelse med en visitation fandt en mindre mængde hash og kokain på ham.


Uro og uorden, Helsingør
Klokken 22.56 indløb der anmeldelse om uro på Sophie Brahes Gade. En patrulje kørte til stedet, hvor en gruppe mennesker var oppe at skændes. Det kunne dog ikke konstateres, at der var sket noget kriminelt, hvorfor gruppen blev bedt om at dæmpe sig og gå hver til sit.


Mistænkeligt forhold, Kgs. Lyngby
En 22-årig mandlig beboer på Ved Hjortekæret hørte klokken 00.47 en lyd fra sin indkørsel, som om nogen tog i et bildørshåndtag. Han kiggede derfor ud af vinduet og observerede to mænd, som dog skyndte sig at løbe fra stedet, da de opdagede den 22-årige. En patrulje kørte til stedet, men de to mænd var ikke længere at finde i området.

De to mænd beskrives begge som: østeuropæiske af udseende, med mellemlangt mørkt hår. Iført mørke hættetøjer og mørke løse bukser. 


Mistænkelige forhold, Vedbæk
Klokken 01.18 anmeldte en 36-årig kvindelig beboer på Bakkevej, at hun netop havde set nogen lyse ind i hendes soveværelse med en lygte. En patrulje kørte til stedet, men observerede ikke nogen personer, der kunne forbindes til episoden i nærheden. 

Klokken 02.11 blev der også lyst ind i soveværelset hos en 19-årig kvindelig beboer på Vedbæk Strandvej med en lommelygte. Også her kørte en patrulje rundt for at kigge efter personer, der kunne kobles til hændelsen, men uden held.

Nordsjællands Politi kan ikke afvise, at der kan være relation mellem de to episoder.
 
Indbrud anmeldt den 31. juli - 1. august 2019 i Nordsjællands politikreds
