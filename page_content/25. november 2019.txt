Bil udsat for hærværk
Helsingør: En Peugeot, som holdt parkeret i Lundegade, har mellem lørdag klokken 16.00 og søndag klokken 13.00 været udsat for hærværk, idet bilens bagrude er blevet knust. 

Stjal rødvin
Frederikssund: En mand stjal søndag eftermiddag mellem klokken 14.32 og 14.38 tre flasker rødvin fra Fakta i Østergade. Manden beskrives som sydeuropæisk af udseende, 25-30 år, 170-180 cm høj, alminidelig af bygning, brun i huden, iført sort dynejakke, grå hættetrøje, sorte bukser, sort- og brunfarvede sko.

Overfaldet til fodboldkamp
Nærum: En 27-årig mand blev søndag eftermiddag omkring klokken 12.30 overfaldet i forbindelse med en fodboldkamp på Rundforbi Stadion. Her var en fodboldkamp mellem to hold 11-årige drenge og modstanderholdets træner opførte sig under kampen aggressivt mod den 27-årige, som blandt andet blev skubbet ind i en stolpe. Da en anden på stedet forsøgte at få træneren til at fjerne sig, kom en forældre til en spiller på modstanderholdet og gav den 27-årige et knæ i ryggen, så han faldt og slog hovedet i jorden. Den 27-årige var efterfølgende på skadestuen for at blive tilset. Den mand, som gav den 27-årige et knæ i ryggen beskrives som dansk af udseende, hvid i huden, 40-50 år, 175-178 cm høj, kraftig af bygning og iført grøn jakke.

Biler fik punkteret dæk
Virum: To biler, som holdt parkeret på Grønnevej, har i løbet af weekenden været udsat for hærværk. Bilerne har mellem lørdag klokken 16.00 og søndag klokken 17.45 fået punkteret flere dæk.

Stjal spiritus
Hillerød: To mænd på henholdsvis 35 og 42 år, den ene med ukendt adresse og den anden fra Ølstykke, stjal søndag aften klokken 19.00 to jakker og to flasker spiritus i Bilka i Slotsarkaderne. De blev anholdt og sigtet for butikstyveri.

Ventilator blev overophedet
Værløse: En motor til en loftsventilator blev søndag aften omkring klokken 19.44 overophedet og udviklede derfor røg i en restaurant i Bymidten. Der kom små sodskader på loftet i restauranten og ingen kom til skade ved hændelsen.

To anholdt for at stjæle benzin
Birkerød: To 18-årige mænd fra Birkerød blev søndag aften anholdt og sigtet for at stjæle benzin fra to biler, der var parkeret på Blokken. De to mænd havde lavet hul i bilernes benzintanke og drænede dem på den måde for benzin. De to blev taget med på politistationen og blev løsladt efter endt afhøring, da der ikke var grundlag for at fremstille dem i grundlovsforhør.

Narkobilist uden kørekort
Kgs. Lyngby: En 51-årig mand fra Søborg blev klokken 01.20 natten til mandag standste, da han kom kørende ad Melagervej. Her viste det sig, at han var påvirket af euforiserende stoffer og ikke havde noget kørekort, og han blev derfor sigtet for begge forhold og taget med på politistationen, hvor en læge kom og tog en blodprøve, der skal fastlægge mandens nøjagtige påvirkelsesgrad.

Brand i villa
Nærum: Mandag morgen klokken 04.52 fik politi og bandvæsen anmeldelse om en brand i en villa på Egebækvej. Villaen var overtændt og brandvæsenet var i løbet af morgenen fortsat i gang med slukningsarbejdet. Når det bliver muligt at komme ind på brandstedet, bliver der gennemført tekniske undersøgelser med henblik på at fastlægge brandårsagen.

Indbrud anmeldt til Nordsjællands Politi 22. – 25. november 2019
