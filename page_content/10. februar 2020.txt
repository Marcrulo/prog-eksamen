Hærværk mod bil
Ølstykke: En Mercedes, som holdt parkeret på Heimdalsvej har mellem lørdag klokken 21.00 søndag klokken 08.10 været udsat for hærværk, da der er skåret flænger i alle fire dæk på bilen.

Blev slået med knytnæve
Helsingør: En 22-årig mand fra Hässleholm blev søndag morgen mellem klokken 05.30 og 06.30 overfaldet af en ukendt gerningsmand ved rulletrappen i færgeterminalen i Helsingør Havn. Her kom en mand hen til den 22-årige og tildelte ham et knytnæveslag på munden, hvorefter gerningsmanden løb fra stedet. Gerningsmanden, der beskrives som mand, mellemøstlig af udseende, 17-25 år, 185-190 cm høj og spinkel af bygning med kort, sort har. Iført sorte jeans, sort vinterjakke, sportssko.

Narkobilist uden kørekort
Fredensborg: En 48-årig mand fra Tikøb blev søndag formiddag klokken 11.35 standset, da han kom kørende ad Hillerødvejen, selvom han ikke havde noget kørekort. Den 48-årige blev endvidere testet positiv for amfetamin i en narkometertest. Han blev sigtet for kørsel i frakendelsestiden og for kørsel under påvirkning af euforiserende stoffer, og taget med på skadestuen for at få taget en blodprøve, som skal vise den nøjagtige påvirkelsesgrad.

Nakkestøtter og gps stjålet
Skibby: Fra en Mitsubishi Colt, som holdt parkeret på Selsøvej, er der mellem torsdag klokken 16.00 og søndag klokken 09.00 stjålet fem nakkestøtter, en radio samt en gps. Tyven har skaffet sig adgang til bilen ved at knuse en siderude.

Ung butikstyv på spil
Hørsholm: En 13-årige pige fra Hørsholm blev søndag eftermiddag klokken 12.45 taget for butikstyveri i Normal i Hørsholm Midtpunkt. På grund af pigens unge alder kom en patrulje til stede, og her kom det frem, at hun også havde stjålet varer i andre butikker. Pigens forældre og de sociale myndigheder blev tillige kontaktet. 

Anholdt for røveri i supermarked
Holte: En 15-årig udenlandsk ung mand blev søndag eftermiddag klokken 13.18 anholdt og sigtet for røveri i Kvickly i Holte Midtpunkt. Her havde den 15-årige sammen med en 29-årig udenlandsk mand fyldt to tasker med spiritusflasker, hvorefter de gik mod udgangen af supermarkedet. Her blev de forsøgt tilbageholdt, og det fik den 29-årige til at opgive og aflevere sin del af byttet, inden han passerede kasselinjen. Den 15-årige satte sig imidlertid til modstand og slog ud efter personalet. Han blev derfor anholdt og sigtet for røveri. Det skal nu vurderes, om den 15-årige skal fremstilles i grundlovsforhør. Den 29-årige blev løsladt på stedet.

Mistænkelige mænd med mavetasker
Helsingør: To-tre personer blev vakte søndag eftermiddag klokken 12.32 mistanke, da de gik rundt ved Blishøj, og en patrulje kørte til stedet for at undersøge forholdet nærmere. De mistænkelige mænd var imidlertid forsvundet i retning mod Helsingør Svømmehal. De beskrives som A: mand, 18-30 år, sort kasket, sorte solbriller. B: mand 18-30 år, mørkeblå dunjakke, maskering, mørkeblå cowboybukser,
sorte sko. C: mand 18-30 år. De havde ifølge anmelder en eller flere knive med sig og gik alle med mavetasker.

Bilrude knust
Græsted: En Hyundai, som holdt parkeret på Dalager, har mellem lørdag klokken 17.00 og søndag klokken 14.15 fået knust den ene siderude. Gerningsmanden har efterladt en hammer på stedet.

Fik lussing af medtrafikant
Kokkedal: En 29-årig kvinde fra Helsingør fik klokken 00.30 natten til lørdag tildelt en lussing af en medtrafikant, som var utilfreds med hendes kørsel. Episoden skete i rundkørslen ved Kokkedal Industripark, hvor kvinden kom kørende sammen med sin kæreste. Her blev de stoppet af to mænd, som konfronterede hende med hendes kørsel og gav hende en lussing. Da kvinden og hendes kæreste kørte fra stedet, kastede de to andre mænd en flaske efter bilen, så bagruden blev delvist knust. Episoden blev anmeldt søndag klokken 15.56 med følgende signalement af de to mænd: A: Mand, udenlandsk af udseende, 24-29 år, 175-180 cm høj, kraftig af bygning, brun i huden med sort hår. Han talte dansk med accent. B: Mand, udenlandsk af udseende, 24-29 år, 185-190 cm høj, spinkel af bygning, brun i uden. Talte dansk med accent og var iført kasket.

Truede sig til kontanter
Kgs. Lyngby: En mand gik klokken 20.52 søndag aften hen til kassen i Superbrugsen, hvor han med en kniv truede en 17-årige mandlig medarbejder til at udlevere kontanter. Herefter forsvandt gerningsmanden fra stedet. Han beskrives som mand, 20-30 år, 173-180 cm høj, almindelig af bygning, dansktalende. Han var iført sort maske eller elefanthue, blå jakke, grå joggingbukser med hvid stribe langs buksebenene og mørke sportssko med hvide såler og medbragte en Føtex-pose og en køkkenkniv.  

Kørte uden kørekort
Ølstykke: En 24-årig mand blev søndag aften klokken 21.50 standset, da han kom kørende ad Roskildevej. Her viste det sig, at han tidligere var frakendt sit kørekort, og han blev derfor sigtet for kørsel i frakendelsestiden. 

Kvinde død efter brand
Græsted: En 56-årig kvinde døde natten til mandag som følge af en brand, der opstod klokken 23.32 i en villa på Almevej. Kvinden blev reddet ud af brandfolkene, men afgik senere ved døden. Hendes pårørende er underrettet. Årsagen til branden kendes endnu ikke, og der vil blive foretaget brandtekniske undersøgelser af stedet.
 
