Pc’ere stjålet fra biler
Kgs. Lyngby: Fra to biler, der holdt parkeret i P-huset ved Magasin er der stjålet bærbare pc’ere. Det ene tyveri er sket onsdag mellem klokken 15.30 og 17.00, mens det andet er sket onsdag mellem klokken 17.00 og 17.30. Tyverierne blev anmeldt torsdag formiddag.


Hærværk mod bil
Dronningmølle: En Skoda Fabia, som holdt parkeret på Ny-Ager, har mellem tirsdag klokken 08.00 og torsdag klokken 11.00 været udsat for hærværk, da der er lavet et hul i en af ruderne.


Alvorlig trafikulykke på Ny Mårumvej
Græsted: Torsdag eftermiddag klokken 15.44 skete et alvorligt trafikuheld på Ny Mårumvej mellem en 29-årig mand fra Gilleleje og en 46-årig mand fra Haslev. Begge mænd kom på hospitalet efter ulykken, den 29 blev fløjet med helikopter, mens den 46-årige blev kørt med ambulance. Omstændighederne omkring ulykken skal nu undersøges nærmere. 


Mand stjal telefon
Hillerød: En mand stjal torsdag eftermiddag klokken 16.00 en telefon i forretningen Skin Corner på Helsingørsgade. Manden beskrives som 180 cm høj, østeuropæisk af udseende, kort hår og iført cowboy-bukser.


Kørte uden kørekort
Frederiksværk: En 29-årig mand fra Frederiksværk blev torsdag eftermiddag sigtet for kørsel uden førerret, da han blev truffet i Bagerstræde. Her havde manden valgt at køre bil, selvom han tidligere har fået inddraget sit kørekort administrativt.


Dreng blev skubbet af cykel
Gentofte: En 12-årig dreng blev torsdag eftermiddag ved 16-tiden skubbet, så han væltede med sin cykel i Bernstorff Slot. Her cyklede drengen på en sti, da en mand skubbede til ham med sin skulder, så drengen væltede af cyklen. Herefter råbte manden til drengen, at han ikke skulle cykle ind i ham, hvorefter han forsvandt. Manden beskrives som dansk af udseende, 60-70 år, 165-170 cm høj, almindelig af bygning, gråt, kort hår, dansktalende, hvid i huden, iført sort læderjakke. Han medbragte en større, sort hund i snor. 


Spritbilist kørte galt
Hundested: En 42-årig mand fra Hundested blev fredag nat klokken 06.02 sigtet for spirituskørsel, efter han kørte galt og endte i en have på St. Karlsmindevej. Manden kom ikke til skade ved uheldet.


Brand i ejendom
Kgs. Lyngby: Klokken 05.45 udbrød der brand i en ejendom på Melager i Lyngby. Brandvæsen og politiet kom til stedet. Branden blev slukket omkring klokken 09 og efterslukningen er fortsat i gang. 
 
Indbrud anmeldt til Nordsjællands Politi 03. - 04. oktober 2019
