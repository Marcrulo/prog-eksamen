Betalingskort stjålet fra bil
Vedbæk: Flere betalingskort, et sundhedskort og kørekort er blevet stjålet fra en Audi, som holdt parkeret på Stenvang. Tyveriet er sket mellem mandag klokken 18.00 og tirsdag klokken 07.00. 

Dæk og fælge stjålet
Jægerspris: Fire dæk og fælge er blevet stjålet fra en VW Golf, som holdt parkeret på Tøvkærsvej. Tyveriet er sket mellem mandag klokken 22.00 og tirsdag klokken 07.30.

Motor stjålet fra både
Frederikssund: En påhængsmotor er mellem mandag klokken 19.00 og tirsdag klokken 12.00 blevet stjålet fra en jolle, som lå ved Sydkajen. 

Butikstyv standset
Kgs. Lyngby: En 16-årig ung kvinde fra Lyngby blev tirsdag klokken 14.50 standset, da hun havde forladt Normal i Lyngby Storcenter. Den unge kvinde blev sigtet for butikstyveri, da hun havde stjålet make-up.

Kørte uden kørekort
Hillerød/Frederikssund: En 23-årig mand fra Asnæs blev tirsdag eftermiddag klokken 15.18 sigtet for at køre uden kørekort og bruge håndholdt mobiltelefon, mens han kørte ad Østergade i Hillerød. Lidt senere, klokken 16.28, blev en 39-årig mand fra Frederikssund standset på Nygade i Frederikssund, hvor han blev sigtet for at køre uden kørekort. 

Brand på skoletoilet
Ølstykke: Tirsdag aften klokken 17.21 måtte brandvæsenet rykke ud til Stengårdsskolen, hvor der var ild på to toiletter og en skraldespand på en af skolens gange. Ingen personer kom til skade ved branden. To 14-årige drenge sættes i forbindelse med branden og deres forældre og de sociale myndigheder er underrettet.

PC stjålet fra bil
Holte: En taske med en bærbar pc er mellem klokken 15.00 og 15.30 tirsdag eftermiddag blevet stjålet fra en Volvo, som holdt parkeret på Vangeboled. Tyven har skaffet sig adgang til bilen ved at knuse en siderude.

Narkobilist standset
Frederikssund: En 25-årig mand fra Liseleje blev tirsdag aften klokken 21.08 standset, da han kom kørende ad Ventevej. Her viste en narkometertest, at manden var påvirket af cannabis og han blev taget med på hospitalet for at få taget en blodprøve, der skal fastlægge hans nøjagtige påvirkelsesgrad.

Forsøgte at stjæle bil
Stenløse: Det lykkedes ikke en indbrudstyv at slippe af sted med den bil, som han havde stjålet nøglerne til. Tyven havde stjålet nøglerne fra en villa på Charlottevej, men da han forsøgte at stjæle bilen, blev han opdaget af bilens ejer, hvorefter tyven løb fra stedet. Han beskrives som udenlandsk af udseende, 20-25 år, 170-175 cm høj, slank af bygning, armycut frisure, trimmet skæg. Han var iført grøn dunjakke, handsker og medbragte et koben.

Mand reddet ud fra brændende hus
Helsingør: En 69-årig mand blev natten til onsdag reddet ud fra sit hus på Godthåbsvænget, hvor der var opstået brand. Anmeldelsen om branden kom klokken 03.30 og manden blev reddet ud af røgdykkere og kørt til hospitalet. Hans tilstand betegnes fortsat som ustabil. Det ser umiddelbart ud til, at ilden opstod i køkkenet, og brandårsagen skal nu undersøges nærmere.
 
Indbrud anmeldt til Nordsjællands Politi 17. - 18. september 2019
