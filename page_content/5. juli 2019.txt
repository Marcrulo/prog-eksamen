Bil, bus og lastbil stødte sammen
Gørløse: En 43-årig mand fra Hillerød blev torsdag morgen klokken 07.37 påkørt af en bus i forbindelse med et harmonikasammenstød, hvor også en bus og en lastbil var involveret. Manden holdt på Roskildevej, hvor han ville svinge til venstre. Bagved ham kom henholdsvis en bus og en lastbil, der stødte sammen på en sådan måde, at bussen som følge af sammenstødet ramte den 43-åriges bil. Lastbilchaufføren, en 49-årig mand fra Helsingør, buschaufføren, en 54-årig mand fra Søborg, samt en passager fra personbilen blev efterfølgende kørt til tjek på skadestuen.

Navigationsanlæg stjålet
Klampenborg: Fra en BMW, som holdt parkeret på Exnersvej, er der mellem onsdag klokken 18.00 og torsdag klokken 09.15 blevet stjålet et navigationsanlæg. 

Kørte uden kørekort
Ølsted/Slangerup: En 53-årig mand blev torsdag formiddag klokken 11.10 standset, da han kom kørende ad Frederikssundsvej. Her viste det sig, at han ikke havde erhvervet kørekort, og han blev derfor sigtet for kørsel uden førerret. Også i Slangerup blev en bilist uden kørekort standset. Det skete på Københavnsvej klokken 13.50, hvor en 29-årig kvinde fra Hundested blev sigtet for kørsel uden førerret.

Rat stjålet fra bil
Charlottenlund: Et rat er mellem onsdag klokken 16.00 og torsdag klokken 10.00 stjålet fra en BMW, som holdt parkeret på Fredensvej. 

Mand slået med knytnæve
Lynge: En 47-årig mand fra Græsted kontaktede torsdag eftermiddag politiet for at anmelde, at han dagen forinden havde haft en kontrovers med en lastbilchauffør i Farum Grusgrav. Her havde lastbilchaufføren slået den 47-årige med knytnæve på munden, så den 47-årige måtte til behandling på skadestuen. Gerningsmanden beskrives som dansk af udseende, 45-55 år, 170-180 cm høj og almindelig af bygning med lyst kort hår. Han var iført brun eller grøn trøje, shorts og havde tatoveringer på venstre underarm.

Diesel stjålet fra lastbil
Skævinge: 200 liter diesel er mellem klokken 00.09 og klokken 00.30 natten til onsdag stjålet fra en lastbil, som holdt på Industrivej. I forbindelse med tyveriet er der set en rød kassebil køre ind på området, hvor lastbilen holdt.

Narkobilist standset
Skævinge: En 24-årig mand fra Klampenborg blev klokken 18.15 standset på Markebækvej. Her viste en narkometertest, at han var påvirket af kokain, og han blev derfor sigtet for at køre bil under indflydelse af euforiserende stoffer. 

Pc stjålet fra bil
Skodsborg: Fra en Nissan Qashqai, som holdt parkeret på Rolighedsvej, er der mellem klokken 17.10 og 21.00 torsdag stjålet en taske med en bærbar pc. Tyven har skaffet sig adgang ved at knuse en siderude.

Snarrådig borger slukkede ild
Virum: En snarrådig 52-årig mand fra Virum slukkede torsdag aften klokken 21.47 en mindre brand. Den 52-årige opdagede, at der var ild i noget plastik ved nogle cykler, der stod ved en bygning i Lavendelhaven og fik slukket ilden med en pude, hvorefter han kontaktede politiet.

Havde hash men intet kørekort
Helsingør: En 19-årig mand fra Helsingør blev torsdag aften klokken 22.00 standset, da han kom kørende ad H P Christensens Vej. Her viste det sig, at han ikke havde noget kørekort. Til gengæld var han i besiddelse af en mindre mængde hash, en kniv samt et kontantbeløb, som blev konfiskeret. Den 19-årig blev sigtet for kørsel uden førerret, besiddelse af euforisende stoffer og overtrædelse af knivloven.
 
Indbrud anmeldt til Nordsjællands Politi 4. - 5. juli 2019
