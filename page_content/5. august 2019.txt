Tyveri fra skole, Helsinge
Klokken 09.36 blev det anmeldt fra en gymnastikcamp, der foregik på Nordstjerneskolen, at der siden torsdag var sket omfattende tyveri fra klasselokalerne, hvor de 270 deltagere havde haft deres personlige ejendele opbevaret. Der skulle være op mod 30 forurettede, hvoraf størstedelen var fra udlandet.

Nordsjællands Politi skal nu blandt andet gennemse skolens overvågningsbilleder.


Kørsel uden førerret, Ølstykke
Klokken 11.30 blev en 44-årig mandlig bilist fra Ballerup standset og kontrolleret på Frederikssundvej. Da manden blev bedt om at fremvise et kørekort, kunne han ikke løse opgaven, da han tidligere var blevet frakendt retten til at køre bil.


Tyveri af taske, Charlottenlund
Klokken 13.53 anmeldte 53-årig mand fra Vallensbæk, at han lørdag aften imellem klokken 19.00 og 19.15 havde fået stjålet en taske, imens han havde siddet på bådebroen ved Skovshoved Havn. Tasken havde stået bag manden, og han havde ikke bemærket nogen gerningsperson stjæle tasken, som blandt andet indeholdt kontanter og en mobiltelefon.


Kørsel uden førerret, Frederiksværk
Klokken 15.50 blev en 26-årig mandlig bilist fra Serbien standset og kontrolleret på Undalsvej. Her viste det sig, at manden ikke havde noget kørekort, og han blev derfor tildelt en straksbøde på 5.000 kroner. 


Tyveri, Helsingør
Klokken 17.14 anmeldte en 18-årig mand fra Hornbæk, at han 20-30 minutter forinden havde fået stjålet 500 kroner ved kasselinjen i Føtex. Den 18-årige havde lagt 500 kroner i kontanter fra sig på kassebåndet, og mens mandens opmærksomhed var rettet andetsteds, var pengene forsvundet.

Nordsjællands Politi skal nu blandt andet gennemse butikkens overvågningsbilleder.


Blufærdighedskrænkelse ved beføling, Hillerød
Klokken 20.40 anmeldte en 19-årig kvinde fra Hillerød, at hun natten til søndag omkring klokken 03.00 havde trukket sin låste cykel på en sti ud for Sophienborgvænget, da hun blev antastet af en fremmed mand i en gul refleksvest, der var på scooter. Manden tilbød at trække den låste cykel for den 19-årige, som takkede nej til tilbuddet, men manden tog alligevel fat i cyklen og trak den videre ad stien.

Efter et kort stykke tid standsede manden og spurgte, om han måtte få et kys, hvilket kvinden afviste, hvilket fik manden til at tage fat i kvinden og tvinge sig til et kys. Da han slap hende igen, løb kvinden fra stedet, uden at manden fulgte efter.

Nordsjællands Politi hører gerne fra eventuelle vidner på telefon 114, som måtte have viden om, hvem scooterføreren i den gule vest kan være.
 
Kørsel i påvirket tilstand, Gentofte
Klokken 21.45 blev en 22-årig mandlig bilist fra Brønshøj standset og kontrolleret på Motorring 3. Her fik han narkometeret til at slå ud for kokain, hvorfor en blodprøve nu skal fastslå nærmere.



Kørsel i påvirket tilstand, Humlebæk

Klokken 00.38 blev en 18-årig mandlig bilist fra Fredensborg standset og kontrolleret på Fredensborg ved rundkørslen ved Teglgårdsvej. Den 18-årige fik narkometeret til at slå ud, hvorfor en blodprøve nu skal fastslå nærmere, ligesom han blev fundet i besiddelse af en mindre mængde hash.


Kørsel i påvirket tilstand, Humlebæk
Klokken 00.54 blev en 37-årig mandlig bilist fra Humlebæk standset og kontrolleret nær samme rundkørsel som ovenstående.

Her blæste bilisten alkometeret op til over det tilladte, hvorfor en blodprøve nu skal fastslå den eventuelle promille.


Brand, Lyngby
Klokken 01.50 blev der anmeldt brand i et rækkehus på Gartnersvinget. Politi og brandvæsen blev sendt til stedet, hvor beboerne havde fået sig selv ud af boligen, og der var derfor ikke sket nogen personskade.

Klokken 04.35 havde brandvæsnet fået branden under kontrol, og klokken 06.26 kunne brandvæsnet afspærre omkring boligen og overdrage den til skadesservice.

Brandårsagen er endnu ukendt, og det skal derfor undersøges, hvad branden skyldes, men der er umiddelbart ikke noget, der tyder på, at der ligger noget strafbart bag.


Kast af æg, Lyngby
Klokken 06.53 anmeldte en 39-årig mandlig cyklist fra Brønshøj, at han kort forinden var blevet ramt af et æg kastet fra en bil, der ligesom ham selv kørte i sydlig retning på Lyngby Hovedgade. Ægget blev kastet fra passagersiden af en lille grå personbil.

Nordsjællands Politi kigger nu nærmere på hændelsen, der muligvis kan takseres som vold. 
 
Indbrud anmeldt i Nordsjællands politikreds 2.-5. august.
