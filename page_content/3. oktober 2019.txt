Stillads stjålet
Jægerspris: Et rullestillads på 7m x 3,2m er mellem tirsdag klokken 14.00 og onsdag klokken 09.00 blevet stjålet fra Færgelundsvej.

Begik hærværk mod jobcenter
Farum: En 27-årig mand fra Værløse blev onsdag eftermiddag sigtet for hærværk. Manden havde omkring klokken 14.45 ødelagt et skilt og en lampe i frustration over, at han ikke kunne få udbetalt ydelser, da han ikke have medbragt sit Nem-Id. Den 27-årige forsvandt fra stedet, men blev senere truffet i en p-kælder ved Nygårdterrasserne.

Mand skabte uro i tog
Hillerød: En 21-årig mand skabte onsdag eftermiddag klokken 14.49 uro i S-toget mod Lyngby. Manden generede de øvrige passagerer, som han truede med en skruetrækker. Der er formentlig tale om den samme mand, som umiddelbart forinden havde truet en 32-årig mand i 7-Eleven, da denne bad den 21-årige om at stille sig bag i køen. De 21-årige mand blev anholdt og sigtet for trusler på livet. Han skal afhøres i løbet af torsdagen ligesom det skal vurderes, om han skal fremstilles i grundlovsforhør.

Narkobilist uden kørekort
Fredensborg: En 35-årig mand fra Helsingør blev onsdag eftermiddag sigtet for at køre bil, selvom han tidligere er blevet frakendt kørekortet. Desuden var manden påvirket af euforiserende stoffer, da han kørte bil, hvilket han også blev sigtet for. Manden blev truffet på Helsingørsvej klokken 14.15.

Blev frarøvet jakke og mobiltelefon
Gentofte: En 14-årig ung mand blev onsdag eftermiddag truet til at aflevere sin jakke og mobiltelefon til fire unge mænd ved skaterparken. De fire fortsatte i retning mod stationen og togdriften blev derfor indstillet i en kortere periode mens politiet gennemgik toget. De fire gerningsmænd var dog ikke at finde, men politiet har en god formodning om, hvem der er tale om.

Kørte uden kørekort
Nivå: En 27-årig mand fra Nivå blev onsdag aften klokken 19.13 standset, da han kom kørende i Islandshøjparken. Her viste det sig, at manden tidligere havde fået kørselsforbud og han blev derfor sigtet for kørsel uden førerret.

Truede med kniv
Helsingør: En 23-årig mand fra København blev torsdag nat sigtet for trusler på livet, efter han i forbindelse med noget uro og tumult havde truet med en kniv. Episoden fandt sted på Helsingør Station klokken 00.15 torsdag nat, hvor to grupper, i alt seks personer i alderen 19-39 år, kom i klammeri med hinanden. I den forbindelse tog den 23-årige mand en kniv frem og truede en person fra den anden gruppe.
 
Indbrud anmeldt til Nordsjællands Politi 02. - 03. oktober 2019
