Biler med knuste ruder, flere steder
Mellem lørdag klokken 17.00 og søndag klokken 07.45 blev venstre side på forruden af en bil, som holdt parkeret på Bymose i Helsinge, knust. Kort efter midnat blev et højt brag som fra et kanonslag hørt. Det kan ikke afvises, at dette var relateret til hærværket.

Mellem lørdag klokken 14.00 og søndag klokken 11.00 blev forreste rude i førersiden på en bil, som holdt parkeret på Gørtlervej i Hornbæk, knust.

På Rødlersvej i Nivå blev to biler mellem lørdag klokken 20.00 og søndag klokken 09.30 udsat for hærværk. På den ene bil blev ruden i forreste passagerdør smadret, og samtlige ruder i den anden bil blev også knust.
 
Tyveri af diesel, Helsingør
Fra en traktor, som holdt parkeret på Nordhavnsvej, blev der mellem lørdag klokken 21.00 og søndag klokken 06.00 stjålet en større mængde diesel.
 
Butikstyveri, Helsingør
Klokken 14.45 blev en udenlandsk 57-årig mand standset i Netto på Gefionsvej, idet han havde stjålet flere forskellige varer fra butikken. En patrulje kørte til stedet, hvor de anholdt og sigtede manden for butikstyveri.
 
Tyveri af pantflasker, Fredensborg
Mellem lørdag klokken 17.00 og søndag klokken 15.00 tiltvang en ukendt gerningsmand sig adgang til en baggård ved en restaurant på Skovsvinget. Fra stedet blev der stjålet et større antal pantflasker.
 
Indbrud i affaldshus, Helsingør
På Pontsøvej var der søndag mellem klokken 10.00 og 12.00 indbrud i et affaldshus, idet glasset i et vindue blev udtaget. Fra stedet blev der stjålet værktøj. 
 
Narkokørsel, Birkerød
En patrulje henvendte sig klokken 20.03 til føreren af en bil på Stiholmsvej. Her viste et narkometer, at føreren, en 19-årig mand fra Silkeborg, formentlig havde kørt bil under påvirkning af euforiserende stoffer. Det blev han derfor anholdt og sigtet for.

En 20-årig mandlig passager fra Randers blev sigtet for besiddelse af euforiserende stoffer, da patruljen ved visitation fandt ham i besiddelse af en mindre mængde kokain og hash.
 
Knallertkørsel til ulempe, Jægerspris
Klokken 20.05 blev det anmeldt, at tre knallerter kørte vanvidskørsel på vejene nær Brugsen på Møllehegnet. En patrulje kørte dertil og runderede, men de tre knallertførere var ikke længere at finde i området.
 
Truck stjålet, Frederikssund
Mellem søndag klokken 18.00 og mandag klokken 07.00 var der indbrud i en virksomhed på Smedetoften. Fra stedet blev der stjålet en truck med saltspreder og rotorblink.
 
Indbrud i privat beboelse anmeldt den 20. - 23. marts 2020 i Nordsjællands politikreds
