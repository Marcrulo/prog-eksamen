Væltede motorcykler ved cykelløb, Veksø Sjælland
En mand var tilsyneladende ikke tilfreds med at blive bedt om at vende om i sin bil, da han ville passere vejen ved et cykelløb på Damvadvej klokken 11.40. Efter flere henvendelser fra løbets officials steg han ud af sin bil med truende adfærd, hvorefter han skubbede til den ene officials motorcykel, som væltede ind i to andre motorcykler. Motorcyklerne blev i den forbindelse beskadiget, da blandt andet sidespejl og –blink blev ødelagt.

Manden beskrives som: dansk af udseende, 25-28 år, 180-185 cm, spinkel af bygning, hvid i huden og med lyst hår. Talte dansk. Yderligere kendetegn: tatoveringer på armene.
 
Brand, Veksø Sjælland
Klokken 12.59 opstod der brand i et bryggers på Brunhøjvej. Politi og brandvæsen kørte til stedet, og branden blev slukket. Bryggerset udbrændte totalt, mens hele huset blev sodskadet. Branden opstod formentlig ved en kortslutning i en vaskemaskine. Ingen kom til skade ved branden.

 
Mistænkelig genstand, Liseleje
Der indløb anmeldelse klokken 14.18 om, at der på et lyngstykke ved Nyvej stak et metalrør på omkring 10 cm op fra jorden med noget sort stikkende ud, som muligvis kunne ligne en granat. Skovfogeden vurderede, at genstanden stammede fra en gammel skydebane og kunne med sikkerhed sige, at den ikke var sprængfarlig. Hærens ammunitionsrydningstjeneste ankom til stedet, hvor de gravede genstanden op og fragtede den bort.

 
Færdselsuheld, Skævinge
På Meløsevej kørte to personer galt på en knallert, da de klokken 16.24 kom kørende et sving med for høj hastighed og mistede herredømmet over knallerten. Føreren af knallerten, en 15-årig dreng fra Skævinge, brækkede ved uheldet armen, mens passageren, en 14-årig dreng fra Humlebæk, ikke kom til skade. 

 
Tyveri fra personbil, Humlebæk
Klokken 17.50 blev det anmeldt, at en BMW, som holdt parkeret på Gl. Strandvej havde fået smadret bagruden, og fra bilen var der stjålet to weekendtasker med tøj, sko, højtalere, olielamper og en tablet.

 
Brand, Helsingør
Klokken 23.08 indløb der anmeldelse om brand i en forhenværende bowlinghal. Politi og brandvæsen ankom til stedet, og branden blev slukket. Undersøgelser viste, at branden formentlig var påsat.

 
Kælderskakt lugtede af hash, Helsingør
Da en patrulje passerede en kælderskakt på Stürups Plads klokken 00.10, bemærkede de, at der lugtede kraftigt af hash. De gik derfor ned i skakten, hvor de traf to 16-årige mænd fra henholdsvis Espergærde og Helsingør, og mellem dem lå der et jointskod. I forbindelse med visitation blev den unge mand fra Helsingør fundet i besiddelse af hash, og det blev han derfor sigtet for.


Narkokørsel, Charlottenlund
En 29-årig mandlig bilist fra Frederikssund blev klokken 01.45 standset på Bernstorffsvej. Her viste et narkometer, at han havde kørt bil, mens han var påvirket af euforiserende stoffer. Samtidig blev der ved visitation fundet hash i bilen, og føreren blev derfor sigtet for narkokørsel og besiddelse af euforiserende stoffer.

 
Spirituskørsel, Hillerød
På Københavnsvej standsede en patrulje klokken 04.55 en 47-årig mandlig bilist fra lokalområdet og bad ham om at blæse i et alkometer. Det viste, at han havde en promille over det tilladte, og han blev anholdt og sigtet for spirituskørsel. En blodprøve blev udtaget med henblik på at påvise den eksakte promille.

 
Indbrud i Rema 1000, Frederiksværk
Klokken 05.38 anmeldte en medarbejder, at der havde været indbrud i Rema 1000 på Undalsvej klokken 01.30. Et vindue var brudt op, og gerningsmanden havde fra butikkens kontor stjålet en computer.
 


Indbrud anmeldt den 26. - 29. april 2019 i Nordsjællands politikreds
