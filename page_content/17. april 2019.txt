Tyveri fra personbil, Ølstykke
Tirsdag morgen og formiddag blev der anmeldt tre forskellige forhold vedrørende tyveri fra personbiler, som alle var sket natten til tirsdag. På Diamantvej var der blevet stjålet navigationsanlæg og rat fra en BMW, mens to Skodaer parkeret på henholdsvis Safirvej og Skorpionen havde fået stjålet deres integrerede navigationsanlæg.


Hærværk, Fredensborg
Klokken 09.35 blev det anmeldt fra Fredensborg Apotek, at tre ruder ind til apoteket var blevet knust, ligesom der var skader på døren. Desuden var den metalramme, der holder metalgitteret, blevet trykket en smule ind i butikken.

Via butikkens alarmselskab kunne det konstateres, at skaderne var sket natten til tirsdag mellem klokken 01 og 02, hvor en bil havde påkørt facaden, men om der er tale om hærværk, dårlig bilkørsel eller et decideret forsøg på rambuktyveri, er ikke til at konkludere på nuværende tidspunkt.


Hærværk, Frederikssund
Klokken 09.43 blev det anmeldt fra børneinstitutionen Mariendal, at der var udøvet hærværk pålegepladsen mandag imellem klokken 10.00 og 22.00. Her var der brændt legetøj af i et bålsted, som var blevet antændt på legepladsen, og et udendørs legekøkken var blevet beskadiget. Der lå desuden cigaretskodder, cigaretpakker, dåser, flasker og madaffald legepladsen. 


Indbrud, Allerød
Klokken 10.30 blev der anmeldt indbrud i øjeblikket fra Hegnetsvej. Anmelderen, en beboer fra området, så to fremmede personer komme ud fra carporten ved en af naboernes hus. Da de to personer så anmelderen, havde de på gebrokkent engelsk spurgt om vej til stationen, inden de cyklede hastigt fra stedet på to røde cykler. Anmelderen kunne efterfølgende se, at en terrassedør var brudt op i naboens hus.

En patrulje blev sendt til området, men de to mænd blev desværre ikke udfundet.

Den ene mand havde sort skæg, mens den anden var iført en sort hue.

Senere på dagen anmeldte en anden borger, der netop havde hørt, at der var begået indbrud i Allerød tidligere på dagen, at han havde set to mænd luske rundt, som muligvis kunne have noget med indbruddene at gøre. De to mænd beskrives som

A: Mand, østeuropæisk af udseende, 20-25 år, 175-180 cm, almindelig af bygning, brun i huden, med sort kort hår. Var iført jeans og trak en cykel. 
B: Mand, østeuropæisk af udseende, 20-25 år, 175-180 cm, almindelig af bygning, brun i huden, med sort kort hår. Var iført jeans og talte i mobiltelefon. 


Mistænkeligt forhold, Hellerup
Klokken 10.28 anmeldte personalet fra Lagkagehuset, at en mand netop havde stjålet en telefon fra en kunde, ligesom han havde forsøgt at komme ind i personalerummet. Da han blev opdaget i sit forehavende, stak han af fra stedet.

Han beskrives som: Mand, østeuropæisk af udseende, 170-180 cm høj, cirka 35 år. Var iklædt sort tynd dunjakke, sorte bukser og sort kasket.


Mistænkeligt forhold, Hillerød
Klokken 11.25 ringede en beboer fra Gl. Holmegårdsvej og fortalte, at to udenlandske kvinder netop havde ringet på hendes dørklokke. Beboeren havde kigget ud af sin dørspion, hvor de to kvinder stod med indsamlingsbøsser, der så ud til at være fra Kræftens Bekæmpelse. Kvinden vidste dog, at Kræftens Bekæmpelse ikke indsamlede denne dag, og hun åbnede derfor ikke døren for dem.


Butikstyveri, Hillerød
Klokken 15.24 blev det anmeldt fra Bauhaus i Hillerød, at butiksdetektiven havde pågrebet en udenlandsk butikstyv, der havde forsøgt at stjæle et par handsker.

En patrulje blev sendt til stedet, hvor det endte med, at den 49-årige mandlige butikstyv betalte for handskerne, hvorefter han blev tildelt en bøde på 1000 kroner. Idet manden ikke havde fast bopæl, blev han kørt til en hæveautomat, og bøden blev således betalt med det samme.


Færdselsuheld, Hillerød
Klokken 17.03 blev der anmeldt et færdselsuheld i lyskrydset Herredsvej/Frejasvej. Her skulle en 88-årig kvindelig bilist fra Græsted dreje til venstre i krydset, og i den forbindelse fik hun forenden af bilen for langt ind i den modkørende vejbane, således bilen blev påkørt af en modkørende bil, der havde en 21-årig mand fra Hundested bag rattet. En patrulje blev sendt til stedet, hvorefter den kvindelige bilist blev sigtet efter færdselslovens bestemmelser.

Der skete ingen alvorlig personskade ved uheldet, men lyskrydset var i en periode ikke funktionsdygtigt.


Lovgivning om euforiserende stoffer, Nivå
Klokken 17.16 blev en 25-årig mand fra Roskilde antruffet nær Nivå Center. Idet manden lugtede af hash, blev han visiteret af patruljen, som fandt en mindre mængde hash på ham, hvilket han blev sigtet for.

Det samme scenarie gentog sig klokken 19.50, denne gang var der blot tale om en 24-årig mand fra Kokkedal.


Blufærdighedskrænkelse, Hillerød
Klokken 19.04 anmeldte en kvinde, at en mand netop havde onaneret foran hende og hendes datter nær legepladsen på Posen. En patrulje blev sendt til stedet, hvor en mand blev antruffet, men det kunne ikke med sikkerhed fastslås, at manden havde noget med forholdet at gøre.


Ingen mand over bord, Rungsted
Klokken 20.29 indløb der anmeldelse om, at en person muligvis var faldet over bord fra en mindre båd ud for Rungsted Kyst. En helikopter blev sendt i luften, ligesom flere patruljer kørte til stedet, men det viste sig dog, at ingen var faldet over bord.


Brand, Frederikssund
Klokken 20.43 blev der anmeldt brand på et stue på et plejehjem på Roskildevej, hvor en 53-årig kvindelig beboer var afgået ved døden. Plejehjemmet blev i den forbindelse evakueret, og brandvæsnet fik hurtigt slukket branden. Ingen andre kom til skade under branden, og kvindens pårørende er underrettet. Branden skyldes formentlig tobaksrygning.


Brand, Helsingør
Klokken 21.35 blev der anmeldt en mindre brand fra Stjernegade, hvor en skraldespand og en rulle toiletpapir muligvis skulle være blevet antændt. Brandvæsnet kørte til stedet og fik hurtigt kontrol over branden, og der skete således ingen skade på fast ejendom.


Hærværk, Smørum
Klokken 23.04 blev det anmeldt, at en gruppe på 10-15 meget unge drenge rendte rundt nær Smørum Centret og råbte og skreg og satte ild til genstande fra skraldespande. En patrulje blev sendt til stedet, hvor fire drenge blev antruffede.


Hærværk, Lyngby
Klokken 23.54 blev det anmeldt, at der havde lydt et brag nær Lundtoftegårdsvej, og at der nu var brand i en container. Politi og brandvæsen blev sendt til stedet, og brandvæsnet fik hurtigt kontrol over branden.


Færdsel, Helsingør
Klokken 02.12 anmeldte et cyklende avisbud, at han klokken 01.55 havde påkørt en stor sten, som lå midt på kørebanen på Gurrevej. En patrulje blev sendt til stedet, hvor det kunne konstateres, at stenen stammede fra et nærliggende stengærde. Cyklisten kom ikke til skade, men cyklen var ikke længere funktionsdygtig efter sammenstødet.


Fornærmelig tiltale mod polititjenestemand, Nærum
Klokken 03.15 befandt en patrulje sig på Q8 i Nærum, fordi personalet havde bedt om hjælp til at få bortvist en kunde, der opførte sig ophidset og frembrusende. I den forbindelse ytrede manden, en 17-årig fra lokalområdet, sig i lidet pæne vendinger om de udsendte betjente, og han blev derfor anholdt og sigtet for fornærmelig tiltale mod polititjenestemand.


Indbrud, Birkerød
Klokken 03.45 blev der anmeldt indbrud i øjeblikket fra Nobisvej, hvor en indbrudstyv kunne ses på et overvågningskamera. En patrulje blev sendt til området, men gerningsmanden blev ikke udfundet.


Mistænkeligt forhold, Frederikssund
Klokken 03.58 anmeldte en borger, at han var på vej på arbejde, da han så to personer løbe fra en indkørsel og gemme sig bag en varevogn. Dette fandt anmelderen mistænkeligt, ligesom Nordsjællands Politi også gjorde det. En patrulje blev sendt til området for at spejde efter de to personer, men de blev ikke set.


Indbrud i forretning, Helsingør
Klokken 04.15 blev det anmeldt, at der var begået rambuktyveri mod butikken Creme de la Creme i Stengade. En hvid Citroën Jump kørte af flere omgange med bagenden af bilen ind i butiksfacaden, hvortil der blev forceret adgang. Tre sortklædte gerningsmænd gik efterfølgende ind i butikken, inden de igen forlod butikken med en tung genstand, formentlig en sæk med varer. Efterfølgende kørte de fra stedet. 
 
På grund af påsken udkommer det næste skriftlige uddrag af døgnrapporten fra Nordsjællands Politi tirsdag den 23. april. 
 
Indbrud anmeldt i Nordsjællands politikreds 16.-17. april 2019
