Hærværk mod bil
Helsingør: Mellem lørdag klokken 22.00 og søndag klokken 09.45, har en Volkswagen, der stod parkeret på Søvejen, været udsat for hærværk. Bilens bagrude og en siderude er blevet knust ligesom et eller flere dæk er blevet punkteret.

Butikstyv i Føtex
Helsingør: En 44-årig mand fra Helsingør blev søndag klokken 13.26 taget for butikstyveri i Føtex i Helsingør Bycenter. Man blev sigtet for tyveriet.

Hjulkapsler stjålet
Helsingør: Seks personer var søndag eftermiddag klokken 14.05 i færd med at stjæle dækkene fra en Hyundai Getz, som stod parkeret på Krbg. Ladegårdsvej. Da bilens ejer opdagede personerne og råbte dem an, forsvandt de, men vendte senere tilbage. Tre hjulkapsler blev stjålet, og en donkraft stod ved bilens venstre baghjul, dækket var dog ikke stjålet. 

Spritbilist standset
Ålsgårde: Søndag eftermiddag klokken 14.24 standsede en patrulje på Krogebakke en 72-årig mand fra Ålsgårde. Den 72-årige havde en promille, som var højere end den tilladte, og han blev derfor sigtet for spirituskørsel og taget med på akutmodtagelsen, hvor han fik taget en blodprøve, som skal vise hans nøjagtige promille.

Brand i container
Birkerød: Søndag eftermiddag klokken 16.06 opstod der ild i en container på en byggeplads på Højbovej. I containeren var diverse værktøj, et par dunke med benzin samt en el-varmeblæser. Den endelige årsag til branden er endnu ikke fastlagt, men den kan skyldes kombinationen af benzindunk og el-varmeblæser.

Ild i toiletpapir
Helsingør: En 42-årig mand Fra Espergærde handlede hurtigt, da han søndag klokken 18.10 kom forbi et offentligt toilet i Stjernegade og så, at der kom røg ud fra toilettet. Han tog et kig indenfor og konstaterede, at en ukendt gerningsmand havde sat ild til noget toiletpapir, hvorefter han pøsede noget vand på, og slukkede ilden.

Mand udsat for røveriforsøg
Gentofte: En 18-årig mand fra Birkerød blev søndag aften klokken 19.07 udsat for et røveriforsøg, da han stod af toget på Jægersborg Station. Her blev han passet op af tre maskerede mænd, som truede ham med knive. Den 18-årige skubbede til den ene gerningsmand, som tabte sin kniv og derefter stak af sammen med de to medgerningsmænd. Flere patruljer kom til stedet og kørte efterfølgende rundt i området, dog uden at finde gerningsmændene.


Indbrud  i privat beboelse anmeldt til Nordsjællands Politi 14. - 17. februar 2020
