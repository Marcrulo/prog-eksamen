Færdselsuheld, Lyngby
Klokken 12.58 kørte en personbil ud for ubetinget vigepligt på Nybrovej, og i den forbindelse blev en 51-årig mandlig cyklist påkørt. Cyklisten blev efterfølgende kørt til kontrol på skadestuen.


Trusler, Gentofte
Klokken 14.27 blev det anmeldt, at en 18-årig mand omkring klokken 14.00 var blevet truet af en ukendt mand på Smakkegårdsvej. Den 18-årige havde netop parkeret en bil, da en fremmed mand sagde, at den 18-årige ikke skulle parkere pågældende sted, hvorefter han fremsatte grove trusler mod den 18-årige, som valgte at køre fra stedet.

Den fremmede beskrives som: Mand, dansk af udseende, 40-50 år, 180-185 cm, kraftig af bygning, hvid i huden, skaldet. Talte dansk og var iført en sort jakke og sorte bukser.


Overtrædelse af beredskabsloven, Frederiksværk
Klokken 15.03 blev en 41-årig mand sigtet for overtrædelse af beredskabsloven, efter at et bål i en olietønde på Pilevangsvej havde udviklet sig til, at skovbunden også blev antændt, hvilket medførte at et areal på cirka 15x30 meter udbrændte. Ingen mennesker, huse eller dyr kom til skade under branden, som parterne omkring bålet også selv lykkedes med at slukke, inden brandvæsnets ankomst.


Vold, Farum
Under superligakampen imellem FC Nordsjælland og Esbjerg blev en 19-årig mandlig tilskuer fra lokalområdet af vagterne bedt om at forholde sig roligt, idet han kom med racistiske tilråb. Dette var den 19-årige ikke tilfreds med, og han slog derfor ud efter vagterne, ligesom han spyttede en vagt i ansigtet.

Den 19-årige blev derfor anholdt og sigtet for vold mod nogen i offentlig tjeneste, og han bliver snarest indkaldt til yderligere afhøring.


Forsøg på butikstyveri, Ølstykke
Klokken 16.08 blev det anmeldt, at to udenlandske butikstyve forsøgte at stjæle varer fra Aldi. De blev dog opdaget af personalet, hvorfor de smed varerne fra sig og løb fra stedet. De to gerningsmænd blev efterfølgende muligvis samlet op af hvid varevogn med buler og skrammer på siden.


Færdselsuheld, Humlebæk
Klokken 16.57 blev det anmeldt, at der 10 minutter forinden var sket et færdselsuheld på Louisevej i krydset ved Amalievej.

En 55-årig kvindelig bilist kørte ad Louisevej og skulle svinge til venstre ad Amalievej, da en bagvedkørende bilist kørte op bag i den 55-åriges bil. Den bagvedkørende bil kørte efterfølgende fra stedet i høj fart i retning mod Humlebæk Strandvej.

Et vidne så optrinnet og fik noteret sig registreringsnummeret på den bagvedkørende bil, og Nordsjællands Politi opfordrer derfor bilisten til at henvende sig på telefon 114 og fortælle sin version af forløbet.


Forsøg på manddrab, Birkerød
Klokken 17.03 blev Nordsjællands Politi kaldt til en adresse på Tornevangsvej, hvor en mand skulle været meget udadreagerende. Ved patruljens ankomst blev en 27-årig mand fra lokalområdet truffet, og han blev i første omgang anholdt og sigtet for vold, idet nogle af hans pårørende var fysisk medtagne. Efter nærmere undersøgelse af hændelsen samt af de skader, manden havde forvoldt, blev sigtelsen ændret til forsøg på manddrab. Manden skal fremstilles i grundlovsforhør i dag klokken 13.00 i Retten i Lyngby.


Kørsel uden førerret, Kokkedal
Klokken 01.26 blev en 24-årig mandlig bilist fra Humlebæk standset og kontrolleret på Holmegårdsvej. Manden blev i den forbindelse bedt om at forevise et kørekort, men dette kunne han ikke, da dette var blevet frakendt, og han havde ikke generhvervet det.


Narkokørsel, Nivå
Klokken 01.45 blev en 25-årig mandlig bilist fra Hørsholm standset og kontrolleret ud for Circle K på Niverød Kongevej. Manden fik narkometeret til at slå ud, hvorfor en blodprøve nu skal fastslå nærmere.
 
Indbrud anmeldt i Nordsjællands politikreds 12.-15. april 2019
