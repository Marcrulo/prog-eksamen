Tyveri fra bil
Tisvildeleje: Fra en varebil af mærket Toyota er der mellem mandag klokken 16.30 og tirsdag klokken 06.50 stjålet en jakke og et diamantbor. Det fremgår ikke af anmeldelsen, hvordan tyven har skaffet sig adgang til bilen.

Baglygter stjålet fra bil
Kgs. Lyngby: Fra en Volkswagen Passat, som holdt parkeret i Eremitageparken, er der mellem mandag klokken 19.00 og tirsdag klokken 08.00 stjålet et sæt baglygter. Tyven har skaffet sig adgang til bilen ved at knuse en rude.

Terrassebrædder stjålet
Jægerspris: 50 m2 terrassebrædder er mellem onsdag den 1. maj klokken 17.00 og tirsdag den 7. maj klokken 07.00 blevet stjålet fra en have på Poppelvej.

Elværktøj stjålet fra bil
Frederiksværk: Fra en VW Transporter er der stjålet diverse el-værktøj. Tyven har skaffet sig adgang til bilen ved at bryde en dør op.

Blev skubbet omkuld
Frederiksværk: En 23-årig kvinde anmeldte tirsdag formiddag, at hun mandag aften klokken 22.00 var blevet skubbet omkuld af en mand. Det skete på Ellevej, hvor kvinden blev væltet ned i asfalten, så hun fik en større bule i hovedet samt en skade på hånden. 

Tinder-tyv på spil
Charlottenlund: En 69-årig kvinde fik mellem lørdag klokken 16.00 og søndag klokken 08.00 stjålet smykker i forbindelse med et foto-shoot i hendes bolig på Lindegårdsvej. Kvinden havde via Tinder fået kontakt til en fotograf og aftalt, at han skulle fotografere nogen af kvindens smykker. Da manden var gået, opdagede hun, at nogle af smykkerne manglede. Manden beskrives som afrikansk af udseende, 32 år, 180 cm høj, spinkel af bygning med sort, mellemlangt hår. Han havde en tatovering af en blomst, muligvis en rød rose, på højre overarm, lille kobberring i højre øre. Iført jeans, sneakers og blå velourjakke. 

Stjal cigaretter fra forretning
Kgs. Lyngby: Fra Shell på Nybrovej blev der tirsdag omkring klokken 11.30 stjålet et kasse med et ukendt antal cigaretkartoner. Gerningsmanden beskrives som mand, udenlandsk af udseende, 20-25 år, 168-175 cm høj, spinkel af bygning og iført sort hættetrøje. En anden mand, der muligvis også havde noget med tyveriet at gøre, blev også set på stedet. Han beskrives som dansk af udseende, 25-30 år, 175-180 cm høj, almindelig af bygning med lyst, kort hår og iført blå jakke og blå kasket.

Kørte uden kørekort
Græsted: En 26-årig mand med ukendt adresse blev tirsdag klokken 13.40 sigtet for at køre uden kørekort. Manden blev standset af en patrulje på Esrumvej.

Stjal værktøj og slik
Helsingør: En 31-årig udenlandsk mand blev tirsdag eftermiddag klokken 15.03 taget for butikstyveri i STARK på H.C. Ørstedsvej, hvor han havde stjålet noget forskelligt værktøj og en chokoladebar. Det skal nu vurderes, om manden skal fremstilles i grundlovsforhør.

Kørte uden kørekort
Nivå: En 26-årig mand fra Helsingør blev onsdag nat klokken 00.57 standset, da han kom kørende ved Islandshøjparken. Manden havde valgt at sætte sig bag rattet, selvom han tidligere var blevet frakendt sit kørekort og fik derfor en sigtelse for at køre uden førerret.
 
Indbrud anmeldt til Nordsjællands Politi 7. - 8. maj 2019
