Bilruder knust
Hellerup/Slangerup: En rude i passagersiden på en Mercedes er mellem lørdag klokken 17.00 og søndag klokken 04.00 blevet knust, mens bilen holdt parkeret på Strandvejen i Hellerup. Hærværket blev anmeldt søndag klokken 08.08. Også en bil i Slangerup har været udsat for hærværk. Her er der tale om en Kia Picanto, som holdt parkeret i Kongshøjparken. Denne bil har mellem lørdag klokken 04.00 og søndag klokken 04.10 fået knust bagruden med en herregårdssten.

Butikstyv snuppet
Hørsolm: En 47-årig udenlandsk mand blev søndag eftermiddag klokken 13.25 taget for butikstyveri i Super Brugsen i Hørsholm Midtpunkt, hvor han havde stjålet vin, fyrfadslys, håndcreme og græskarkerner. Manden fik en straksbøde for sin forseelse.

Tre biler stødte sammen
Gentofte: Tre biler stødte søndag eftermiddag klokken 14.18 sammen i et harmonikasammenstød på Helsingørmotorvejen. Som følge af uheldet var der kortvarigt spærret for trafik i nordgående retning i godt 45 minutter.

Ridser i lakken
Stenløse: En Mercedes, som holdt parkeret på Østergade er mellem klokken 13.00 og 14.00 lørdag blevet udsat for hærværk, da en ukendt gerningsmand har lavet flere lange og dybe ridser på bilens højre side.

Uoverensstemmelse førte til vold
Stenløse: En uoverensstemmelse og beskyldning om, at en 19-årig kvinde havde stjålet noget spiritus fra en dreng, førte lørdag aften klokken 23.00 til, at en 19-årig kvinde fra Rudkøbing blev overfaldet på Stationspladsen. Her kom en dreng hen og råbte kvinden ind i hovedet, og da hun spurgte ham om årsagen, gav han hende en lussing. Umiddelbart efter kom fire andre mænd løbene og smed hende i jorden, slog hende, tog kvælertag på hende og tog hendes telefon og taske. Et par af kvindens familiemedlemmer kom til stedet og fik udleveret hendes ting.

Taske stjålet i tog
Helsingør: En 50-årig mand fik søndag mellem klokken 14.20 og 15.10 stjålet sin taske i Kystbanetoget mod Helsingør. Tasken, der indeholdt en bærbar pc og to jakkesæt, lå på en bagagehylde i toget.

Brand i skur
Melby: Søndag eftermiddag klokken 16.16 fik politiet en anmeldelse om, at der var opstået brand i et skur på Elna Lassensvej. Ingen kom til skade ved branden, og det er usikkert, hvordan ilden opstod.

20-årig sigtet for vold
Melby: En 20-årig mand er blevet anholdt og sigtet for vold efter han søndag nat mellem klokken 03.20 og 03.50 overfaldt en 17-årig kvinde fra Melby og en 19-årig mand fra Frederiksværk. Overfaldet skete på Tollerupvej, hvor den 20-årige opsøgte de to og gav manden tre-fire knytnæveslag i ansigtet, skubbede kvinden og truede hende med at give hende samme tur. Den 20-årige blev løsladt efter afhøring.

Nøgler stjålet fra lomme
Helsingør: En 71-årig mand fra Græsted fik søndag mellem klokken 16.56 og 17.26 stjålet sine hus- og bilnøgler. Manden havde nøglerne i bukselommen, mens han var inde for at handle i Lidl på Birkedalsvej og mener, at det er i den forbindelse, at nøglerne blev stjålet. I forretningen blev han kontaktet af en kvinde, der beskrives som dansk af udseende, dansktalende, 28-30 år, 170-176 cm høj og spinkel af bygning med langt, brunt hår. 

Bildele stjålet
Kgs. Lyngby: Fra en Ford Transit, der holdt parkeret på Maglebjergvej, er der mellem fredag klokken 18.00 og søndag klokken 18.00 stjålet forlygter, kølerhjelm samt dele af motoren.

Kørte uden kørekort
Helsingør: En 31-årig mand blev søndag klokken 21.32 sigtet for at køre uden kørekort. Manden kom kørende ad Hestens Bakke, da han blev standset af en patrulje.

Formodet cykeltyv snuppet

Hørsholm: En 51-årig udenlandsk mand blev klokken 01.44 natten til mandag anholdt på en p-plads ved Mosevej. Manden opbevarede tre stjålne mountainbikes samt værktøj til at stjæle cykler i sin varebil og blev derfor taget med til afhøring på politigården. Det skal nu vurderes, om han skal fremstilles i grundlovsforhør.
 
Indbrud anmeldt den 3. - 6. maj 2019 i Nordsjællands politikreds
