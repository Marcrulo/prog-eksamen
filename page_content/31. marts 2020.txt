Mistænkeligt forhold, Gilleleje
Klokken 12.31 blev det anmeldt, at en mistænkelig mand gik rundt i området nær skolen ved Idrætsvej og tog i dørene til skure og lignende. En patrulje blev sendt til området, hvor den mistænkelige mand dog ikke blev udfundet.

Tyveri af desinfektionsmiddel og handsker, Allerød
Klokken 12.55 indløb der anmeldelse om, at der mellem fredag klokken 12.30 og mandag klokken 9.00 blev stjålet 12 liter desinfektionsmiddel og 10 kasser med handsker fra et depot på Plejecenter Skovvang på Poppelvænget. Det er på tidspunktet for døgnrapportens udgivelse uvist, hvordan gerningsmanden tiltvang sig adgang til depotet.
 
Butikstyv anholdt, Hornbæk
En mand indfandt sig klokken 13.00 på Hornbæk Station, efter han havde stjålet en kurv fuld af spiritus fra Super Brugsen. En patrulje kørte til stedet, hvor de sigtede den formodede butikstyv, en 35-årig fra Helsingør. Igen klokken 14.25 kunne patruljen konstatere, at manden formentlig havde begået butikstyveri igen, denne gang i Netto, og han blev derfor anholdt og sigtet for dette også, hvorefter patruljen tog ham med på politistationen.
 
Anmeldelse om brand viste sig at være el-arbejde, Helsingør
Klokken 15.17 indløb der anmeldelse om brand i en bygning på Nordvej, idet der lugtede brændt på stedet. Politi og brandvæsen kørte dertil, hvor det dog kunne konstateres, at brandlugten stammede fra kælderen, hvor en håndværker var i gang med noget el-arbejde.
 
Kørsel uden førerret, Frederiksværk
Klokken 15.25 blev en 58-årig mandlig bilist fra Hundested standset og kontrolleret på Hundestedvej. Her viste det sig, at mandens førerret var administrativt inddraget, og han blev derfor sigtet for forholdet. 


Brand, Helsingør
Klokken 15.59 blev det anmeldt, at en eller flere ukendte gerningspersoner havde brudt ind i en havepavillon på Drosselvej imellem søndag klokken 17.00 og mandag klokken 15.00, hvor de blandt andet havde tændt et bål på trægulvet, således der var brændt hul i gulvet.


Mænd faldt i vandet, Frederikssund
Klokken 16.11 blev det anmeldt via 112, at to mænd var kæntret i deres kano i Roskilde Fjord ud for Østersvej. Politiet blev sendt mod stedet, en helikopter fra JRCC blev sendt i luften, en båd fra brandvæsnet blev sat i vandet, og ambulancer blev sendt til stedet. Kort efter blev det meldt via 112, at begge mænd var på land og blev tilset af det tilstedeværende sundhedspersonale, og der var dermed ikke nogen sag for politiet, der af den årsag ikke er bekendt med yderligere information om hændelsen.


Tømmerflåde skabte bekymring, Skibby
Klokken 16.41 blev det anmeldt, at en tømmerflåde med en pige på drev væk fra kysten syd for Selsøvej. Politi, brandvæsen og en helikopter fra JRCC blev sendt til stedet, og fra helikopteren kunne det konstateres, at pigen også var i selskab med en voksen. Omkring klokken 17.30 kunne tømmerflådens passagerer igen betræde landjorden, hvor de blev tilset af det udsendte sundhedspersonale. Nordsjællands Politi har ikke yderligere oplysninger om hændelsen.


Kørsel i frakendelsestid, Kongens Lyngby
Klokken 00.30 blev en 39-årig mandlig bilist fra Dyssegård standset og kontrolleret på Toftebæksvej. Her viste det sig, at han var frakendt førerretten, og han blev derfor sigtet for forholdet.


Lovgivning om euforiserende stoffer, Hillerød
Klokken 01.00 blev det anmeldt, at en bil slingrede mistænkeligt på Herredsvejen, og en patrulje blev derfor sendt til området. Ved patruljens ankomst stod føreren uden for bilen, og på grund af dette samt andre årsager, kunne der ikke løftes en sag vedrørende kørsel i påvirket tilstand. Føreren og passagererne blev dog visiteret, og på den ene passager, en 22-årig kvinde fra Birkerød, blev der fundet en mindre mængde hash.


Brand var damp, Hørsholm
Klokken 04.44 blev det anmeldt, at det brændte i en bygning på Håndværkersvinget, hvorfor politi og brandvæsen blev sendt til stedet. Ved ankomsten kunne det dog konstateres, at der var tale om damp, der blev lukket ud ved forbrændingen.
 
Indbrud anmeldt i privat beboelse i Nordsjællands politikreds 30.-31. marts 2020
