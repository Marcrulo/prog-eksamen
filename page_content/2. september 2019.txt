Indbrud i kiosk
Rungsted Havn: Mellem lørdag aften klokken 22.00 og søndag morgen klokken 09.00 har der været indbrud i Provianten på Rungsted Havn. Tyven, eller tyvene, er kommet ind gennem et vindue og har stjålet et større beløb i mønter fra kassen.

Bilist uden kørekort
Kvistgård: En 37-årig mand fra Snekkersten blev søndag klokken 11.23 sigtet for at køre uden kørekort og for overtrædelse af våbenloven. Manden kørte ad Helsingørmotorvejen, hvor han overhalede en anden bilist indenom, kastede ting ud af bilvinduet og truede en medtrafikant med et slagvåben.

Butikstyv snuppet
Hillerød: En 29-årig mand med ukendt adresse blev søndag klokken 13.15 anholdt og sigtet for butikstyveri. Manden havde stjålet elektronik, deodoranter og en taske i Bilka i Slotsarkaderne.

Solbriller stjålet fra bil
Vedbæk: To par solbriller blev mellem lørdag klokken 14.00 og søndag klokken 16.00 stjålet fra en Toyota Yaris, som holdt parkeret på Gøngehusvej. Tyven skaffede sig adgang til bilen ved at knuse en trekantsrude i bilens venstre side.

Pung stjålet fra bil
Klampenborgvej: En pung, som lå i handskerummet i en BMW blev søndag mellem klokken 12.55 og 16.00 stjålet, mens bilen holdt parkeret på Enghavevej. Tyven skaffede sig adgang til bilen ved at knuse en siderude.

Passager rev i rat, så biler stødte sammen
Hillerød: To personer måtte søndag aften på hospitalet efter to biler stødte sammen på Hillerødmotorvejens forlængelse. Sammenstødet skete efter passageren i den ene bil, en 15-årig ung mand fra Helsinge, rev i rattet, så bilen begyndte at slingre. Det lykkedes ikke bilens fører, en 50-årig kvinde, at få bilens på ret kurs og ramte således en modkørende bil, der blev ført af en 47-årig kvinde fra Holte. Den 15-årige blev efterfølgende sigtet for at have bragt andres liv og førlighed i fare.

Blev ramt af nøglebundt
Hellerup: En meningsudveksling mellem to kvinder på henholdsvis 53 og 72 år, førte søndag aften ved 20-tiden til, at den 53-årige blev ramt på armen af et nøglebundt, som den 72-årige svingede i en kæde. 

Eksplosion i restaurant
Helsingør: Søndag aften klokken 23.45 skete der en kraftig gaseksplosion i restaurant Indian Crown på Belvederevej. Der var ingen til stede i restauranten, da eksplosionen skete og der er ingen meldinger om tilskadekomne i øvrigt. Eksplosionen var så kraftig, at bygningen blev jævnet med jorden og der skete skader på de omkringliggende bygninger og beboerne her måtte evakueres. De kunne dog senere vende tilbage til deres boliger. Årsagen til eksplosionen er endnu ikke klarlagt.

Spritbilist standset
Helsingør: En 60-årig mand fra Helsingør blev klokken 03.15 natten til mandag sigtet for spirituskørsel, da han blev standset på Belveredevej. Manden blev taget med på politigården, hvor en læge udtog en blodprøve, som skal fastlægge bilistens nøjagtige promille.
 
Indbrud anmeldt til Nordsjællands Politi 30. august - 2. september 2019
