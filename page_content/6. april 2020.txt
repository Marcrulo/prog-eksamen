Påkørte bil i narkopåvirket tilstand, Nærum
Klokken 13.29 traf en patrulje en 54-årig mandlig bilist fra Nakskov på Egehegnet. Her havde han netop påkørt en parkeret bil, og et narkometer viste, at den 54-årige formentlig havde forårsaget påkørslen under påvirkning af euforiserende stoffer. Han blev derfor anholdt og sigtet for narkokørsel, og en blodprøve skal nu fastslå de præcise omstændigheder omkring manden eventuelle grad af påvirkning. 

Den 54-årige kunne heller ikke fremvise et gyldigt kørekort, og han blev derfor også sigtet for kørsel uden førerret.
 
Kørsel uden førerret, Skodsborg
En 35-årig kvindelig bilist fra København blev klokken 14.40 standset af en patrulje på Skodsborg Strandvej. Hun kunne ikke fremvise et gyldigt kørekort, da hun havde fået dette frakendt, og hun blev derfor sigtet for kørsel i frakendelsestiden.
 
Mistænkeligt forhold, Smørum
Klokken 15.35 blev det anmeldt, at en mand kørte rundt nær rideskolen på Risbyvej, hvor han muligvis tog billeder med sin telefon af de ridende børn. En patrulje kørte til stedet for at få en snak med manden om hans ærinde, men han befandt sig ikke længere i området.

Manden beskrives som: 40-50 år, almindelig af bygning med kort sort hår med grå stænk i. Iført orange vest.
 
Tyveri fra biler, Hørsholm
På parkeringspladsen ved Hørsholm Golfklub blev der mellem klokken 14.30 og 15.00 knust et vindue i en bil, og fra bilen blev der stjålet en taske blandt andet indeholdende pung, diverse kort og kontanter.

Det samme gjorde sig gældende for en anden bil, som holdt parkeret samme sted mellem klokken 14.00 og 16.00. Herfra blev der også stjålet en taske indeholdende diverse kort samt et pas.
 
Windsurfer i nød, Hundested
Klokken 17.22 indløb der anmeldelse om, at en windsurfer 800 meter ud for Nødebovejen var i problemer og ikke selv kunne komme i land. Politi og redningsberedskab blev sendt til stedet, hvor windsurferen, en 51-åri mand fra Virum, blev udfundet og bjærget i land med båd i god behold.
 
Besiddelse af euforiserende stoffer, Græsted
På Græsted Stationsvej blev en 17-årig mand fra nærområdet klokken 18.44 standset af en patrulje. Ved visitation blev han fundet i besiddelse af euforiserende stoffer, og han blev derfor sigtet for dette. 
 
Brand i affald, Klampenborg
Ifølge en anmeldelse, som indløb klokken 19.57, brand i en container i det fri på Strandvejen. Politi og brandvæsen kørte til stedet, hvor det dog hurtigt kunne konstateres, at der var tale om noget affald, som var kommet i kontakt med en varm grill, hvorfor der var opstået en smule ild. Det blev hurtigt slukket, og der var ingen fare for spredning.
 
Cyklist ramt af æg, Kgs. Lyngby
En 21-årig mand fra København kom klokken 20.39 cyklende ad Lyngby Hovedgade, da noget kom flyvende mod ham fra modgående retning. Kort efter skete det igen, men denne gang blev han ramt af, hvad der viste sig at være æg, som blev kastet fra en hvid mellemstor bil. En patrulje kørte dertil for at kigge efter bilen, men den var ikke længere at finde i området.
 
Hærværk, Charlottenlund
Klokken 21.23, var en mand i starten af 20’erne ifølge en anmeldelse i gang med at kaste afspærringsplanker ud på vejen fra det vejarbejde, der pågik på Teglgårdsvej. En patrulje kørte dertil for at lede efter manden, men han befandt sig ikke længere på stedet. 
 
Brand, Birkerød
Klokken 22.31 udbrød der brand i noget presset pap på paller ved bagindgangen til netto på Vasevej. Politi og brandvæsen kørte til stedet, hvor slukningsarbejdet blev igangsat, og der skete ikke umiddelbart skader på bygningen nær flammerne. 

Årsagen til branden er på tidspunktet for døgnrapportens udgivelse ukendt.
 
Spiritus- og narkokørsel, Skævinge
Klokken 02.30 blev en 40-årig mandlig bilist uden kendt adresse standset af en patrulje på Ansvejen. Her viste et narkometer, at han formentlig havde kørt bil under påvirkning af euforiserende stoffer, ligesom et alkometer viste, at han formentlig også havde kørt bil med en promille over det tilladte. Han blev derfor sigtet for spiritus- og narkokørsel. Derudover blev han sigtet for kørsel i frakendelsestiden, idet hans førerret var blevet frakendt.

En blodprøve blev efterfølgende udtaget med henblik på at fastslå de præcise omstændigheder omkring den 40-åriges eventuelle påvirkningsgrad.
 
Indbrud i privat beboelse anmeldt den 3. - 6. april 2020 i Nordsjællands politikreds
