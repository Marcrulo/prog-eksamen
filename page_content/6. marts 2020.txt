Narkobilist uden kørekort
Frederikssund: En 40-årig mand fra Sverige blev torsdag formiddag klokken 09.50 standset, da han kom kørende ad Elmedalsvej. Her viste det sig, at han var narkopåvirket og frakendt sit kørerkort. Manden blev sigtet for kørsel under indflydelse af euforiserende stoffer samt kørsel i frakendelsestiden og blev taget med på hospitalet for at få taget en blodprøve, som skal fastlægge hans nøjagtige påvirkelsesgrad.

Kørte uden kørekort
Ølsted: En 43-årig mand fra Frederiksværk valgte torsdag formiddag at sætte sig bag rattet, selvom han ikke havde taget kørekort. En patrulje standsede ham, da han klokken 11.08 kom kørende ad Frederikssundsvej og sigtede ham for kørsel uden førerret.

Taget for butikstyveri
Helsingør: En 48-årig kvinde med ukendt adresse blev torsdag eftermiddag ved 16-tiden taget for butikstyveri i Føtex i Helsingør Bycenter, hvor hun havde stjålet en pakke bleer samt en pakke energidrik. Kvinden blev sigtet for tyveriet.

Drone stjålet
Hillerød: Fra et udhus på Nordhøjvej er der torsdag mellem klokken 07.30 og 13.00 stjålet en drone samt tilhørende fjernbetjening. I forbindelse med tyveriet er der set to mænd, der beskrives som A: Dansk af udseende, 30-35 år, 188-190 cm høj, almindelig af bygning, hvid i huden, kronraget med et modermærke eller blåt mærke i nakken, dansktalende og iført sort arbejdstøj. B: Dansk af udseende, 26-28 år, 183-185 cm høj, almindelig af bygning, hvid i huden, kort hår, dansktalende, iført sort arbejdstøj.

Indbrud i præstegård
Kokkedal: Torsdag eftermiddag klokken 16.51 begik to mænd indbrud i præstegården på Hesselrødvej. Her brød de et pengeskab og stjal sølvtøj og smykker. En kvinde, der var ude at lufte sin hund, så to personer bære nogle poser ud i en bil og køre fra stedet. Politiet har på baggrund af oplysninger om bilen en formodning om, hvem gerningsmændene kan være.

Brand i villa
Frederiksværk: Politi og brandvæsen rykkede torsdag aften klokken 19.50 ud til en brand i en villa på Helsingevej. Der var ingen personer hjemme, da ilden brød ud. Branden er formentlig opstået på grund af en tændt kogeplade, men den endelige årsag kendes endnu ikke.

Brød ind i pakkebokse
Frederiksværk: To personer brød torsdag aften ind i nogle pakkebokse på Posthustorvet. Et vidne så de to mænd, der beskrives som A: mand, dansk af udseende, ca. 185 cm høj, slank til normal kropsbygning, hvid i huden, muligvis brunt hår, karseklippet, iført optrukket halsedisse, mørk/sort dunjakke, mørke bukser, sorte Nike-sko, der var hvide i bunden samt hælen og hvidt Nike-mærke. B: mand, dansk udseende, ca. 185 cm høj, almindelig til muskuløs af bygning, hvid i huden, iført: mørk/sort dunjakke m. hvidt mønster/cirkel på ærmet og hætten trukket op, mørke bukser, mørke bukser. De kørte fra stedet i en mørk VW Touran-lignende bil.

Brand i lejlighed
Helsingør: Torsdag klokken 20.35 opstod der brand i en lejlighed på Møllebakken. Ilden bredte sig til hele lejligheden og der gik nogle timer førend branden var slukket. Ilden er formentlig opstået i forbindelse med en lampe eller en el-installation, der skal dog gennemføres yderligere brandtekniske undersøgelser, før den endelige brandårsag kan fastlægges.
  
To mulige tyveknægte anholdt
Ølstykke: To udenlandske mænd på henholdsvis 21 og 22 år blev klokken 01.25 anholdt og sigtet for forsøg på tyveri fra personbil. De to mænd blev set køre ad Skrædderbakken af en patrulje, som standsede de to mænd. De blev fundet i besiddelse af noget værktøj, som kunne bruges i forbindelse med tyveri fra biler, og blev derfor anholdt og taget med på politigården til yderligere afhøring.

Groft hærværk mod biler
Helsingør: To biler, som stod parkeret ved Helsingør Station har mellem torsdag aften klokken 20.00 og natten til fredag klokken 03.05 været udsat for groft hærværk. Bilerne har fået knust sideruder, ødelagt glasset ved speedometre, ødelagt sidespejle og skærm i midterkonsol, ødelagt blinkerarm og ødelagt viskerarm.  

Gløder i containere
Kgs. Lyngby: En 68-årig mand fra Virum ringede fredag morgen klokken 06.05 og fortalte, at han havde slukket nogle gløder i flere plastikcontainere ved Engelsborgskolen. Det formodes, at en eller flere personer har forsøgt at sætte ild til containerne uden, at ilden dog fik ordentlig fat.
 
