Værktøj stjålet fra varebil

Ølstykke: Mellem tirsdag klokken 16.00 og onsdag klokken 06.23 er der stjålet diverse værktøj fra en varebil, som holdt parkeret på Bygvænget. Tyven har brudt dørene til varebilen op for at skaffe sig adgang.
 
Indbrud i jagtforening

Helsingør: Mellem tirsdag klokken 22.00 og onsdag klokken 06.00 har der været indbrud i Helsingør Strandjagtforenings lokaler på Kronborgvej. Her er der stjålet et tv, kontanter samt flere flasker spiritus. Tyven har knust en rude i hoveddøren for at komme ind.
  

Formodede tricktyve på spil
Nærum: Tre formodede tricktyve var onsdag formiddag klokken 10.35 på spil på Nærum Hovedgade, hvor en 89-årig kvinde fik stjålet sin pung. Kvinden blev opsøgt af to mænd og en kvinde, og mens en af mændene afledte kvindens opmærksomhed, stjal de andre pungen fra hendes jakkelomme. De tre formodede tricktyve kørte fra stedet i en grøn VW Passat med udenlandske nummerplade.
 

Hærværk mod bil
Stenløse: Mellem onsdag klokken 07.40 og onsdag klokken 09.20 er der begået hærværk på Hermannsvej. Her er der kastet to lysholdere i granit på en bil, der på den måde har fået flere ridser.


Bil og motorcykel stødte sammen
Hornbæk: En 45-årig kvindelig bilist fra Hornbæk stødte onsdag eftermiddag klokken 15.03 sammen med en 22-årig mandlig motorcyklist fra Ålsgårde. Uheldet skete på Hornebyvej, hvor kvinden svingede til venstre ind i en indkørsel, da motorcykel i det samme kom kørende i den modsatte vejbane. Den 22-årige pådrog sig et benbrud ved sammenstødet.


Spritbilist standset
Dronningmølle: En 54-årig kvinde fra Dronningmølle blev onsdag aften sigtet for spirituskørsel, da hun var blevet standset på Dr Mølle Stationsvej. Her viste en alkometertest, at kvinden havde en promille over det tilladte, og hun blev derfor taget med til politistationen, hvor en læge kom og tog en blodprøve, som skal fastlægge hendes nøjagtige promille.


Narkobilist standset
Helsingør: En 27-årig mand fra Ringsted blev klokken 03.49 natten til torsdag sigtet for at køre bil, selvom en narkometertest viste, at han var påvirket af kokain. Manden fik taget en blodprøve, som skal vise hans nøjagtige påvirkelsesgrad. 
 
