Bilradio stjålet
Vedbæk: En bilradio er mellem klokken 06.00 og 22.30 tirsdag blevet stjålet fra en Toyota Avensis, som holdt parkeret på Flintemarken.

Mand brød ind i villa
Jægerspris: En mand brød ad to omgange natten til onsdag ind i en villa på Marksvinget. Manden brød ind første gang klokken 00.11 natten til onsdag og vendte tilbage til villaen godt halvanden time senere. Manden, der via overvågning på stedet, beskrives som dansk af udseende, 18-25 år, 180-190 cm høj, kraftig af bygning, iført sort kasket med hvidt ”NY”-logo, blå jeans, grøn dunjakke, sorte handsker og et sort halstørklæde oppe for munden, skaffede sig adgang til villaen ved at knuse en rude. Det er ikke opgjort, om og i givet fald hvad, der er stjålet.

Ridser i lakken
Farum: En Mitsubishi, som holdt parkeret på Nygårdterrasserne, har mellem tirsdag klokken 20.00 og onsdag klokken 09.30 været udsat for hærværk idet en ukendt gerningsmand har lavet ridser i bilens lak. 

Narkobilist standset
Frederikssund: En 26-årig kvinde fra Hørsholm blev onsdag eftermiddag klokken 13.00 standset, da hun kom kørende ad Heimdalsvej. En narkometertest viste, at kvinden var påvirket af cannabis, og hun blev derfor sigtet for at kørebil selvom hun var påvirket af euforiserende stoffer og taget med på hospitalet, hvor hun fik taget en blodprøve, der skal vise hendes nøjagtige påvirkelsesgrad.

Snarrådig kvinde hjalp politiet med at finde indbrudstyve
Espergærde: En 35-årig kvinde sørgede onsdag eftermiddag klokken 13.45 for, at politiet kunne anholde tre indbrudstyve. Kvinden var hjemme i sin bolig, da hun hørte noget, der lød som en rude, der blev knust. Hun gik ind i sin stue, og gennem vinduet så hun to mænd, som stod og trykkede sig i en hæk ved en villa på Jernbane Allé. 

Det syntes den 35-årige kvinde så så mærkeligt ud, at hun tog sin ene telefon frem og begyndte at filme de to mænd, mens hun fra en anden telefon ringede til politiet og fortalte, hvad hun kunne se og, hvor mændene befandt sig. Mens hun talte med politiet kom en tredje mand ud fra den villa, hvor de to andre mænd stod. Han blev også filmet og i øvrigt beskrevet for politiet, som takket være kvindens snarrådighed let fandt de tre mænd og anholdt dem. 

De tre mænd, som alle er fra Espergærde, er henholdsvis 15, 19 og 26 år. Den 26-årige blev umiddelbart efter afhøring sendt til afsoning, da en tidligere dom blev aktiveret som følge af den nye lovovertrædelse. De to andre mænd blev løsladt, da afhøringen af dem var færdig, da der ikke var juridisk grundlag for at fremstille dem i grundlovsforhør.

Computer stjålet fra bil
Kgs. Lyngby: Fra en Renault, som holdt parkeret på Firskovvej, er der mellem klokken 15.15 og 17.15 onsdag eftermiddag stjålet en skoletaske med en computer. Tyven har skaffet sig adgang til bilen ved at knuse en siderude.

Spritbilist standset

Græsted: I forbindelse med en færdselsindsats ved Pårupvej, blev en 38-årig mand med ukendt adresse standset klokken 18.20 og testet positiv for alkoholpåvirkning. Han blev sigtet for spirituskørsel og taget med på hospitalet, hvor han fik taget en blodprøve, som skal fastlægge hans nøjagtige promille.
 
Tøj og telefon stjålet fra bil
Kgs. Lyngby: Fra en BMW, som holdt parkeret på Ulrikkenborg Plads, er der mellem klokken 17.30 og 20.30 blevet stjålet jakkesæt, træningstøj samt en mobiltelefon. Tyven har skaffet sig adgang til bilen ved at knuse en siderude.
 
Utæt ovn årsag til mindre brand
Frederiksværk: Onsdag aften klokken 22.37 opstod der en mindre brand ved en ovn på stålvalseværket. Ovnen var blevet utæt, hvilket forårsagede en mindre brand. Ingen kom til skade ved branden, som hurtigt blev slukket. 
 
Røg i køkkenet
Kgs. Lyngby: En pakke smør på en tændt kogeplade gav onsdag aften klokken 23.45 røg i køkkenet i en lejlighed på Jægersborgvej. Brandvæsenet kom til stedet og kunne konstatere, at ilden var slukket og, at ingen var kommet til skade. 
 

 
Kørte uden kørekort
Gentofte: En 28-årig mand fra Vanløse blev klokken 03.10 natten til torsdag standset, da han kom kørende på Motorring 3. Her viste det sig, at han tidligere var blevet frakendt sit kørekort frem til 2029, og han blev derfor sigtet for kørsel i frakendelsestiden.
 
