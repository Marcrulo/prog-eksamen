Solbriller og kreditkort stjålet
Hellerup: Fra en vil, der holdt parkeret på Lille Strandvej, er der mellem klokken 01.00 søndag nat og klokken 06.30 søndag morgen stjålet et par solbriller samt et kreditkort.

Værktøj stjålet fra varebiler
Birkerød: Fra to varebiler, som holdt på henholdsvis Gyvelbakken og Birkerød Parkvej, er der i løbet af weekenden stjålet værktøj, blandt andet slibemaskiner, skruemaskine, rundsav og en borehammer. På Gyvelbakken er tyveriet sket mellem lørdag klokken 18.00 og søndag klokken 09.05, mens tyveriet på Birkerød Parkvej er sket mellem fredag klokken 15.00 og søndag klokken 10.30.

Bagrude knust
Helsingør: En Volkswagen Golf, som holdt parkeret på Blichersvej, har mellem klokken 19.00 og 21.00 lørdag aften været udsat for hærværk, idet bilens bagrude er knuset. Hærværket blev anmeldt søndag klokken 12.47.

Mand blev slået i hovedet
Farum: En 54-årig mand fra Farum blev søndag eftermiddag klokken 15.12 slået flere gange i hovedet af en anden mand. Overfaldet skete i forbindelse med en uoverensstemmelse mellem de to mænd ved Fitness World på Hvedemarken. Gerningsmanden kørte fra stedet i en hvid BMW.

Ville muligvis stjæle brændeovn
Gentofte: To mænd og en kvinde mænd forsøgte muligvis at stjæle en brændeovn søndag eftermiddag. De blev opdaget af husets beboer klokken 16.13, hvor de var i færd med at skille brændeovnen ad, mens den stod i en indkørsel på Adolphsvej, hvor en fragtmand senere skulle hente den. Da beboeren konfronterede dem, stak de af. To af de tre personer beskrives som A: kvinde, 40-45 år, almindelig af bygning, 160-165 cm høj. B: mand, ca. 50 år, 180 cm høj, kraftig af bygning, mørkt hår, talte gebrokkent dansk. 

Busskur brændt 
Jægerspris: Et busskur på Møllevej brændte søndag eftermiddag. Branden blev anmeldt klokken 17.08. Brandvæsenet fik hurtigt slukket branden, og det skal nu undersøges, om der kan findes en årsag til branden.

Mænd kom op at toppes
Kgs. Lyngby: Tre mænd kom søndag eftermiddag klokken 17.23 op at toppes i bus 300S ved Lyngby Station. Tumulten fortsatte ved busholdepladsen, hvorefter to af mændene tog toget og den tredje gik fra stedet. Tumulten blev anmeldt af en 27-årig kvinde fra Rødovre. Den mand, som blev overfaldet af de to andre, er en 32-årig mand fra Lyngby. Han ønskede i første omgang ikke at vente på, at politiet kom til stedet, men henvendte sig senere telefonisk til Nordsjællands Politi.

Tricktyve på spil
Gentofte: To tricktyve var søndag eftermiddag klokken 16.00 på spil hos en 47-årig mand. De to ringede på hos den 47-årige og blev under dække af at være fra bagmandspolitiet lukket ind i hans lejlighed på Nybrovej, hvor de bad om at få udleveret den 47-åriges kortoplysninger. Desuden stjal mændene et kontantbeløb fra den 47-åriges pung, som lå i stuen.

Kørte ind i sættevogn
Allerød: En 57-årig mand fra Orø kørte klokken 00.25 natten til mandag ind i en sættevogn, som holdt på en rasteplads på Nymøllevej. Manden forlod sin bil efter påkørslen og blev fundet i et buskads af en forbipasserende 28-årig mand fra Lynge. Den 57-årige blev kørt til behandling på hospitalet, hvor der også blev taget en blodprøve på ham for at se, om han var spirituspåvirket, da ulykken skete.
 
Indbrud i privat beboelse anmeldt til Nordsjællands Politi 06. - 09. marts 2020
