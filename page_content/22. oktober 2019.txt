Rat og airbags stjålet fra biler
Helsingør: Flere biler hos VW forhandleren på Klostermosevej har søndag mellem klokken 19.00 og midnat til mandag fået stjålet rat og airbags. Tyven har skaffet sig adgang til bilerne ved at knuse bilruder.

Elværktøj stjålet
Gentofte: Fra en Mercedes-Benz varebil, der holdt parkeret på Ved Bommen er der stjålet diverse elværktøj. Tyveriet er sket mellem mandag den 14. oktober og mandag den 21. oktober, og tyven har skaffet sig adgang til bilen ved at lave et hul i bilens ene skydedør.

Stjal parfume
Kgs. Lyngby: En 38-årig mand fra Liseleje blev mandag klokken 12.33 taget for at stjæle en parfume i Magasin og blev sigtet fro butikstyveri.

Forlangte mobil og penge
Hillerød: Klokken 02.00 natten til mandag blev en 34-årig mand fra Nuussuaq truet til at aflevere sin mobiltelefon og penge til en ukendt gerningsmand. Episoden skete ved busholdepladsen på Hillerød Station, hvor gerningsmanden tog hårdt fat i den 34-åriges hånd og forlangte at få tingene udleveret, hvorefter han forlod stedet. Gerningsmanden beskrives som dansk af udseende, hvis i huden, mørkeblond, kort har, 25-30 år, 180-185 cm høj og muskuløs af bygning. Han talte dansk og var iført hvid jakke med blå ærmer og lyseblå jeans. Røveriet blev anmeldt mandag klokken 13.41.

Stjal culottestege
Gilleleje: En 55-årig udenlandsk mand blev mandag eftermiddag klokken 15.24 taget for butikstyveri i SuperBrugsen på Parkvej, hvor han havde stjålet tre culottestege og en oksemørbrad. Manden blev sigtet for butikstyveri og tildelt en straksbøde.

Stjal to kasser chokoladebarer
Gentofte: En 33-årig udenlandsk mand blev mandag eftermiddag sigtet for butikstyveri, da han klokken 16.18 blev taget i at stjæle to kasser chokoladebarer i Fakta på Vangede Bygade. Manden blev tildelt en straksbøde.

Ild i ventilator
Helsinge: Mandag aften klokke n20.34 gik der ild i en ventilator i et hus på Gl. Frederiksborgvej. Her havde beboeren malet et værelse og havde i den forbindelse tændt for ventilatoren, hvorefter der først kom røg fra stikkontakten og efterfølgende gik ild i ventilatoren. Beboeren havde selv slukket ilden, og ingen kom til skade ved hændelsen.

Narkopåvirket mand uden kørekort
Lynge: En 30-årig mand med ukendt adresse blev mandag aften klokken 21.15 standset, da han kom kørende ad Slangerupvej. Her viste det sig, at han var narkopåvirket og var frakendt kørekortet. Desuden blev der fundet en joint i bilen. Manden blev sigtet for alle forhold.
 
Indbrud anmeldt til Nordsjællands Politi 21. - 22. oktober 2019
