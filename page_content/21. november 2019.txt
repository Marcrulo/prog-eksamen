Forlygter stjålet
Charlottenlund: To biler af mærket af Mercedes, der begge var parkeret på Berlingsbakke, har mellem tirsdag aften klokken 21.20 og onsdag morgen klokken 07.28 fået stjålet forlygterne. Fra den ene bil er der desuden stjålet en airbag, mens der fra den anden også er stjålet rat og kofanger.

Invalideskilt stjålet
Dronningmølle: Fra en bil, der holdt parkeret på Fasanvej er der mellem tirsdag aften klokken 22.00 og onsdag morgen klokken 08.00 stjålet et invalideskilt. 

Tyv opgav sit forehavende
Helsinge: En indbrudstyv opgav sit forehavende og stak af, da han onsdag ved middagstid ville bryde ind i en villa på Falkevej. Her opdagede tyven, at beboerne var hjemme og løb derefter fra stedet. Han beskrives som en mand på 25-40 år, 170-190 cm høj, spinkel og iført hue. Han medbragte et koben.

Kørte uden kørekort
Gentofte: En 23-årig mand fra Rødovre blev onsdag eftermiddag klokken 15.24 standset, da han kom kørende ad Helsingørmotorvejen. Her viste det sig, at han var frakendt førerretten og han blev derfor sigtet for at køre uden kørekort. 
 
Stjal controllere og en bamse
Helsingør: En 14-årig dreng fra Ålsgårde blev onsdag eftermiddag klokken 16.26 taget for butikstyveri i Føtex i Helsingør Bycenter. Her havde drengen stjålet nogle controllere til en Playstation samt en bamse. Da drengen er under 18 år blev både hans forældre og de sociale myndigheder underrettet.

Ung mand ramt af bil
Værløse: En 20-årig mand fra Værløse blev onsdag eftermiddag klokken 16.35 ramt af en bil tæt på jernbanebroen ved Fiskebækvej. Efter påkørslen var den unge mand i kritisk tilstand og blev kørt på hospitalet. I forbindelse med hændelsen var motorvejen spærret, ligesom togtrafikken i en periode var indstillet.

Vred fodgænger spyttede på bilist
Hellerup: Onsdag aften klokken 20.57 blev en 48-årig kvinde fra Hellerup spyttet i ansigtet af en mand, da hun var kommet kørende ad Rygårds Allé. Her havde hun på grund af dårligt udsyn ved noget vejarbejde svært ved at se manden, som kom gående med sin hund. Manden stillede sig foran kvindens bil og råbte ad hende, og da hun rullede vinduet ned og bad ham om at tage det roligt, gik han hen til bilen og spyttede hende i ansigtet. Manden beskrives som dansk af udseende, 48-50 år, 185-190 cm høj, almindelig af bygning, sort kort hår, gråt fuldskæg. Han var iført grå strikhue, armygrøn dunjakke, mørke cowboybukser og sneakers og havde en hvid schæferhund med sig.

Brand i biler
Snekkersten/Espergærde: Onsdag aften klokken 21.34 fik politiet en anmeldelse om, at der var ild i en peugeot, som stod på Strandvejen. Vidner har i forbindelse med branden set en mand i sort eller mørkt tøj og med hætte løbe fra stedet. Det skal nu undersøges, om den nærmere årsag til branden kan fastlægges. Også i Espergærde har der været brand i en bil. Den anmeldelse kom klokken 01.19, hvor en Ford Fiesta, der stod parkeret på Kærsgårdvej udbrændte og en Citroën, som holdt ved siden af, fik brandskader. Også denne brand undersøges nærmere.

Pc stjålet fra bil
Holte: En bærbar pc er mellem klokken 16.45 og 17.15 onsdag eftermiddag blevet stjålet fra en bil, der holdt parkret på Rønnebærvej. Tyven har skaffet sig adgang til bilen ved at knuse en siderude.

Narkobilist standset
Hørsholm: Klokken 01.45 natten til torsdag kom en 24-årig mand fra Rungsted Kyst kørende ad Kammerrådensvej. Her blev han standset af en patrulje, som kunne konstatere, at han var påvirket af narkotika. Han blev derfor sigtet for at køre bil mens han var påvirket af euforiserende stoffer og taget med på hospitalet, hvor han fik taget en blodprøve, som skal fastlægge hans nøjagtige påvirkelsesgrad.
 
Indbrud anmeldt til Nordsjællands Politi 20. - 21. november 2019
