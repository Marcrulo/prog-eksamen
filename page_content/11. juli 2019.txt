Pung stjålet fra bil
Gentofte: Fra en bil, der holdt parkeret ved Tværbommen, er der mellem klokken 19.30 tirsdag aften og klokken 07.15 onsdag morgen stjålet en pung med kørekort, diverse betalingskort samt nogle kontanter.

Hjulkapsler stjålet
Helsinge: Fire hjulkapsler er mellem mandag klokken 22.30 og tirsdag klokken 11.00 blevet stjålet fra en Peugeot, som holdt parkeret i Nygade. Tyveriet blev anmeldt onsdag morgen.

Bil blev beslaglagt
Hørsholm: En 53-årig mand fra Hørsholm fik onsdag formiddag klokken 10.10 beslaglagt sin bil, da det var tredje gang, han blev taget for at køre bil selvom han var frakendt sit kørekort, hvilket han blev sigtet for. 

Indbrud i is-butik
Hellerup: En tyv har mellem tirsdag aften klokken 22.30 og onsdag klokken 10.45 stjålet en pengekasse fra Paradis Is på Strandvejen. Tyven er kommet ind ved at bryde døren til forretningen op. 

Tre personer i alvorlig trafikulykke
Hillerød: Tre personer blev onsdag eftermiddag impliceret i en alvorlig trafikulykke på Hillerødmotorvejens forlængelse. Ulykkens årsag er endnu ikke fastlagt, men er formentlig ved, at en 65-årig kvinde fra København mistede herredømmet over sin bil og ramte to biler i den modkørende bane. To af bilerne brød i brand, og kvinden blev fløjet med helikopter til behandling på hospitalet, mens en anden bilist, en 20-årig kvinde fra Farum blev kørt på hospitalet med ambulance. Den tredje bilist, en 21-årig mand fra Ballerup, kom efter de foreliggende oplysninger ikke til skade.

Fik stjålet rygsæk fra bænk
Kgs. Lyngby: En 26-årig kvinde fik onsdag eftermiddag mellem klokken 15.30 og 15.33 stjålet sin rygsæk fra en bænk ved linje 300S-busstoppestedet på Lyngby Station. Her spurgte en ældre kvinde om hjælp til at finde en busoversigt, og da den 26-årige i et forsøg på at hjælpe den ældre kvinde rejste sig fra bænken for at udpege bustavlen, blev hendes taske, som stod på bænken, stjålet. Den ældre kvinde beskrives som dansk af udseende, 60-70 år, 159-160 cm høj og kraftig af bygning, kort, gråt hår. Hun var iført cowboy knickers, sandaler, grå regnjakke og firkantede briller og bar på en lille skuldertaske.  

Pung og mobil stjålet fra bil
Kgs. Lyngby: Fra en Mercedes, som holdt parkeret på Ved Fortunen, er der mellem klokken 19.00 og 21.10 onsdag aften stjålet en mobiltelefon og en pung med kontanter og kreditkort. Tyven har knust en siderude for at skaffe sig adgang til bilen.

Bil udbrændt
Smørum: En Volkswagen Lupo udbrændte blev onsdag aften klokken 23.39 fundet udbrændt på en parkeringsplads på Råbrovej. Det vides ikke, hvad der er årsag til branden.

Narkobilist uden kørekort
Hørsholm: En 17-årig ung mand fra Helsingør blev klokken 04.30 natten til torsdag standset, da han kom kørende ad Helsingørmotorvejen. Den 17-årige havde ikke noget kørekort og var påvirket af euforiserende stoffer. Han blev derfor sigtet for kørsel uden førerret samt kørsel under påvirkning af euforiserende stoffer.
 
Indbrud anmeldt til Nordsjællands Politi 10. - 11. juli 2019
