Hærværk mod naturskole
Birkerød: Naturskolen på Biskop Svanes Vej har torsdag morgen klokken 07.30 været udsat for hærværk. Her er en rude til et depotrum blevet knust, og en skumslukker tømt ud over tingene i depotrummet.
 
 
Vej spærret efter gasudslip
Ålsgårde: En overgravet gasledning på Nordre Strandvej var torsdag morgen klokken 08.24 årsag til, at vejen i en periode blev spærret for trafik. Der var ikke behov for at evakuere hverken nærliggende boliger eller skole, og klokken 11.39 blev vejen åbnet for trafik igen.
 
 
Tog fat i p-vagt
Helsingør: En mand tog ikke så vel imod, at en parkeringsvagt torsdag morgen klokken 08.50 udskrev en p-afgift til manden. Manden tog derfor hårdt fat omkring p-vagtens håndled, hvilken gjorde parkeringsvagten, en 63-årig mand, utryg. Ud fra registreringsnummeret på bilen, har Nordsjællands Politi en god idé om, hvem gerningsmanden er.
 

Knuste ruder i bygning og biler
Farum: En 33-årig mand fra Birkerød blev torsdag formiddag sigtet for groft hærværk efter han omkring klokken 11.15 knuste flere ruder til jobcenteret på Hvedemarken og efterfølgende knuste ruder i flere biler, der holdt parkeret ved jobcenteret. 


Mand faldt ned på togskinner
Rungsted Kyst: En 74-årig mand fra Rungsted Kyst fik torsdag eftermiddag klokken kort før klokken 15 et ildebefindende og faldt ned på togskinnerne på Rungsted Kyst station. Togtrafikken blev stoppet og manden blev hjulpet op igen. Han blev efterfølgende behandlet for ildebefindendet og de knubs, han havde fået ved faldet.


Butikstyv i Føtex
Helsingør: En 41-årig mand med ukendt adresse blev torsdag eftermiddag sigtet for butikstyveri, efter han klokken 15.45 stjal fire knive i Føtex i Helsingør Bycenter. 


Spritbilist standset
Frederikssund: En 63-årig mand fra Frederikssund blev torsdag eftermiddag klokken 17.05 standset, da han kom kørende ad Byvej. Her viste en alkometertest, at manden havde en promille over det tilladte, og han blev derfor sigtet for spirituskørsel og taget med på hospitalet for at få taget en blodprøve, som skal fastlægge hans nøjagtige promille.


Beruset på knallert
Skævinge: En 57-årig kvinde viste sig at have fået en tår over tørsten, da hun blev standset på sin knallert i Hovedgaden klokken 18.00 torsdag aften. Hun blev sigtet for spirituskørsel og taget med på hospitalet, hvor der blev udtaget en blodprøve, som skal fastægge hendes nøjagtige promille.


Mand onanerede i tog
Frederiksværk: En 63-årig kvinde fra Odense ringede torsdag aften til politiet for at fortælle, at hun tirsdag aften omkring klokken 21.20 havde oplevet, at en mand satte sig over for hende og onanerede i toget på Frederiksværk station. Kvinden fandt et andet sted at sidde og manden steg efterfølgende af toget. Manden beskrives som mellemøstlig af udseende, 33-38 år, 165-170 cm høj, spinkel af bygning, brun i huden, sort, kort hår, iført sort addidas bukser med hvid stribe langs siden og sort sweatshirt.


Kørte uden kørekort
Snekkersten: En 18-årig mand fra Helsingør blev klokken 03.15 natten til fredag standset, da han kom kørende ad P.W. Tegners Vej. Her viste det sig, at han ikke havde noget kørekort, og han blev derfor sigtet for kørsel uden førerret.
 
Indbrud anmeldt til Nordsjællands Politi 29. - 30. august 2019
