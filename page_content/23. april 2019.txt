Flere tyverier fra biler
Hellerup: Fire biler har mellem søndag klokken 23.59 og mandag klokken 10.00 været udsat for tyveri, hvor der er stjålet navigationssystemer samt airbags. Tyverierne er sket på Birkehøj, Ellefolden og Ellehegnet.

Mistænkelig pakke standsede tog
Rungsted: Et kystbanetog måtte mandag klokken 12.41 standse på Rungsted Station, da en pakke var så mistænkelig, at den skulle undersøges nærmere og passagererne måtte forlade toget. Det viste sig heldigvis, at pakkens indhold var ganske uskadeligt.

Mistænkelig mand i have
Virum: En mand, der udgav sig for at være gartner indfandt sig mandag ved 14-tiden i en have på Kaningårdsvej. Manden forsvandt igen efter husets beboer kraftigt havde opfordret ham til at gå, og den mistænkelige gartner beskrives som østeuropæisk af udseende, 50 år, 175 cm høj, almindelig af bygning med kort, sort hår. Manden var iført sorte bukser og en kort, sort jakke med et gult logo på ærmet. Han havde en cykel med et barnesæde og en rygsæk med sig.

Kørte uden kørekort
Gentofte: En 28-årig mand fra Gentofte blev mandag klokken 12.45 sigtet for at køre uden førerret. Manden blev standet på Lyngbyvej. 

Hus brændte ned
Hornbæk: Et hus på Borsholmvej brændte mandag eftermiddag ned. Anmeldelsen om branden kom klokken 14.35 og det lykkedes ikke brandvæsenet at redde huset. Det skal nu undersøges nærmere, hvordan branden er opstået.

Ild i tagkonstruktion
Helsingør: En gasbrænder antændte mandag eftermiddag klokken 15.22 tagkonstruktionen på et hus på Holger Danskes Vej. Her var en 50-årig mand ved at lægge tagpap og benyttede i den forbindelse gasbrænderen, som altså antændte tagkonstruktionen. Branden var slukket efter kort tid og den 50-årige blev sigtet for overtrædelse af Beredskabsloven.

Piger overfaldt medarbejdere i bod
Klampenborg: En gruppe piger overfaldt mandag eftermiddag klokken 16.19 en 18-årig pige og en 20-årig mand, som arbejdede i en bod på Bakken. Pigerne slog og rev de to medarbejdere i håret, inden de forsvandt fra stedet. 

13-årig overfaldet
Klampenborg: En 13-årig dreng fra Rødovre blev mandag eftermiddag klokken 16.35 overfaldet af en gruppe drenge ved Klampenborg St. Drengen blev blandt andet slået i hovedet med knytnæve og fik tildelt et spark i ryggen.

Rat og navigation stjålet
Gentofte: Fra en Mercedes Benz, der holdt parkeret på Ved Kæret er der mellem fredag klokken 07.00 og mandag klokken 17.50 stjålet et rat og et indbygget navigationsanlæg.

Fodgænger ramt af bil

Helsingør: En 40-årig mand fra Helsingør blev mandag eftermiddag klokken 17.56 påkørt, da en 34-årig mand, ligeledes fra Helsingør, ville svinge til venstre ad Esrumvej mod Bjarkesvej. 
 
Spritbilist standset
Hørsholm: Mandag aften klokken 19.19 blev en 30-årig mand fra Tåstrup standset på Helsingørmotorvejen. Et pust i alkometeret viste, at han skulle havde ladet bilen stå, og han fik en sigtelse for spirituskørsel.


Voldelig mand i tog
Nivå: En 24-årig mand blev mandag aften omkring klokken 23.00 anholdt og sigtet for vold efter han havde taget kvælertag på en 19-årig kvindelig bekendt og overfaldet en togfører og en passager i toget på Nivå Station. Togføreren blev slået i ansigtet og passageren blev slået med knytnæve. Det skal nu vurderes, om den 24-årige skal fremstilles i grundlovsforhør.
 
Indbrud i grill
Helsingør: Klokken 00.56 natten til tirsdag var der indbrud i Havnegrillen på Havnepromenaden. Gerningsmanden kom ind ved at knuse en rude, der er dog ikke konstateret noget stjålet. Gerningsmanden beskrives som en mand, 175-185 høj, alm. af kropsbygning, iført elefanthue og en jakke, der var lys ved torso og mørkere i siden, sorte bukser og sorte sko med hvid sål. 
 
Indbrud anmeldt til Nordsjællands Politi 22. - 23. april 2019
