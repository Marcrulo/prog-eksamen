Dæk punkteret
Helsingør: En Ford Transit, som var parkeret på Damhusvej, har mellem onsdag klokken 16.00 og torsdag klokken 07.15 været udsat for hærværk, da en ukendt gerningsmand har punkteret bilens højre fordæk.

Radio stjålet fra båd
Helsingør: Fra en båd, som lå til kaj i Nordhavnen, er der i dagene mellem torsdag den 26. marts og onsdag den 1. april stjålet en radio fra cockpittet. Tyveriet blev anmeldt i går, torsdag, klokken 09.59.

Stjal trolley og sodavand
Frederikssund: Fra et skur ved en bolig i Frederiksborggade er der mellem onsdag klokken 23.30 og torsdag klokken 10.40 stjålet en tom trolley samt nogle sodavand. I tidsrummet har et vidne set en mand, dansk af udseende, 20-25 år, almindelig af bygning, iført lys cowboyjakke og mørk kasket cykle væk fra området med en kuffert og nogle poser. 

Forlygte og jakke stjålet fra bil
Nærum: En forlygte og en vinterjakke er mellem onsdag klokken 20.00 og torsdag klokken 12.30 stjålet fra en Porsche, der var parkeret på Skodsborgvej. Tyven har skaffet sig adgang til bilen ved at knuse en siderude.

Bilist havde hash på sig
Hellerup: En 18-årig mand fra Hellerup blev torsdag aften klokken 20.20 standset, da han kom kørende ved Tuborg Havnepark. Her blev han sigtet for at køre bil, selvom han var påvirket af euforiserende stoffer og for besiddelse af en mindre mængde hash.

Falsk bankmand fik udleveret hævekort
Ølsted: En falsk bankmand narrede torsdag eftermiddag kort før klokken 16 en 70-årig mand fra Ølsted til at udlevere sit hævekort. Den 70-årige blev ringet op af en person, der udgav sig for at være fra Nordea og oplyste, at der var hævet penge på den 70-åriges konto. Personen tilbød at spærre den 70-åriges konto og sørge for, at han fik pengene tilbage og sagde, at det kunne lade sig gøre ved, at den 70-årige udleverede sit hævekort samt kode til en bankmand, som ville komme ud til den 70-årige. Kort efter, at telefonsamtalen var afsluttet, kom en mand til den 70-åriges adresse på Maxivej for at hente hævekortet. Da den 70-årige efterfølgende kontaktede sin bank, fik han oplyst, at der kort efter, at han havde udleveret hævekort var hævet penge fra hans konto. Den mand, som hentede hævekortet, beskrives som omkring 160 cm høj og iført sort hættetrøje. Han kørte fra stedet i en hvid bil.

Uro og slagsmål
Kokkedal: To grupper på i alt 30 personer kom torsdag aften omkring klokken 20.00 i klammeri med hinanden på Holmegårdsvej. Da politiet kom til stedet, løb flere af personerne derfra. Politiet blev i området i et stykke tid for at genskabe ro og tryghed.

Boostere stjålet fra bil
Hillerød: Fra en Audi, som var parkeret i Tækkerstræde, er der mellem klokken 20.00 og 20.50 torsdag aften stjålet to boostere til starthjælp samt noget værktøj. Tyven har skaffet sig adgang til bilen ved at knuse bagruden.

Ild i skur
Kokkedal: Torsdag aften klokken 22.24 opstod der ild i et brændeskur tæt på en bolig i Egernvænget. Beboerne var selv i færd med at slukke ilden, da brandvæsenet kom til stedet.

Ung narkobilist uden kørekort i stjålet bil
Virum: En 14-årig ung mand fra Birkerød satte sig torsdag bag rattet i en bil, som han havde stjålet. Den unge mand, som af aflysende årsager, heller ikke havde kørekort, var til gengæld påvirket af hash. Han blev standset af en patrulje ved 03-tiden på Virum Stationsvej og blev sigtet for tyveri af bilen, kørsel uden førerret samt kørsel under påvirkning af euforiserende stoffer. På grund af hans unge alder blev både hans forældre og de sociale myndigheder underrettet om sagen.
 
Indbrud i privat beboelse anmeldt til Nordsjællands Politi 02. - 03. april 2020
