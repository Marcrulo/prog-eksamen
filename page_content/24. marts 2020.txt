Pc’ere og kontanter stjålet fra skole
Kvistgård: Flere computere samt kontanter er blevet stjålet fra Rudolf Steiner Skolen på Kvistgård Stationsvej. Tyveriet er sket mellem søndag den 15. marts klokken 21.00 og mandag den 16. marts klokken 08.00.
 
Diesel stjålet fra byggeplads
Hillerød: Mellem fredag den 20. marts klokken 15.00 og mandag den 23. marts klokken 06.30 er der stjålet godt 30 liter diesel fra en tank på en byggeplads på Trollesmindealle.
 
Stjal sodavand
Stenløse: En 13-årig dreng fra Stenløse blev mandag formiddag klokken 11.10 taget for butikstyveri i Netto i Egedal Centret, hvor han havde stjålet to dåser sodavand. Drengens forældre blev kontaktet, ligesom de sociale myndigheder bliver underrettet.
 
Gemte hash i tagrende
Helsingør: En 18-årig mand fra Helsingør blev mandag eftermiddag omkring klokken 15.00 sigtet for besiddelse af euforiserende stoffer med henblik på salg. Manden havde ellers forsøgt at gemme nogle salgsposer med hash i en tagrende på et cykelskur ved Skolen v. Rønnebær Allé, men poserne blev fundet af en patrulje, som var kommet til stedet i forbindelse med noget uro, hvor der blev skudt med fyrværkeri eller en softgun mod en rude, der dog ikke gik i stykker.
 
Kørte uden kørekort
Helsinge: En 65-årig mand fra Vejby blev mandag eftermiddag klokken 16.00 sigtet for at køre bil, selvom han ikke havde generhvervet sit kørekort og dermed ikke havde førerret. Manden blev standset på Maglebjergvej.
 
Viftede med kniv
Birkerød: En mand blev mandag eftermiddag ved 16-tiden set vifte med en kniv under et skænderi med en anden mand. Episoden skete på en parkeringsplads i Skovgårdsparken, og de to mænd forlod begge stedet efterfølgende. En patrulje kom til stedet og kørte rundt i området for at finde manden, der havde viftet med kniven, men han var ikke at se. Manden beskrives som udenlandsk af udseende, spinkel af bygning, ca. 25 år, små-skægget, iført sort kasket og mørkt tøj.
 
Flere borgere vejledt om færden i det offentlige rum
Nordsjælland: Flere borgere er i det seneste døgn blevet vejledt om de forholdsregler, som er gældende for færden i det offentlige rum. Således blev en gruppe borgere mandag eftermiddag ved 16-tiden bedt om at stoppe deres cross-fit træning på en boldbane på Farum Arena. På en parkeringsplads ved Østervang i Hillerød var en gruppe unge forsamlet ved 20.30-tiden. Der var ikke flere end de tilladte 10 personer, men de havde brug for ekstra vejledning i at holde afstand til hinanden. På Østervej i Frederikssund blev ni unge klokken 22.16 sendt hjem til deres respektive forældre efter en adfærdskorrigerende samtale med patruljen, her var det dog høj musik til ulempe for de omkringboende, der var emnet for samtalen.
 
Formodede tricktyve på spil
Helsingør: To formodede tricktyve var mandag aften ved 18-tiden på spil i Helsingør og Espergærde, hvor de kontaktede flere beboere og fortalte, at de var kommet for at teste dem for Covid-19. Episoderne skete blandt andet i Kongensgade og på Fredensvej, og borgerne kontaktede efterfølgende hjemmeplejen. Det vides ikke, om der i den forbindelse er sket tyverier fra borgerne.
 
Kørte uden kørekort
Hellerup: En 17-årig kvinde fra København blev mandag aften omkring klokken 22.00 standset, da hun kom kørende ad Bernstorffsvej. Hun blev sigtet for at køre uden kørekort og forklarede, at hun var i gang med at modtage køreundervisning. Med i bilen var kvindens bror, som havde overladt rattet til hende. Han blev derfor sigtet for at overlade føringen af bilen til en anden uden at sikre sig, at pågældende havde førerret.
 
 
Mistænkelig mand i have
Lynge: En mand vakte mandag aften klokken 22.18 mistanke hos en borger på Højdevej. Borgeren overraskede manden, der talte i telefon og udbrød ”vi er blevet opdaget”, hvorefter han løb ind i en have. En patrulje kom til stedet og kørte rundt i området for at finde manden, der dog var forsvundet. Han var dansktalende og iført mørke bukser, sort læderjakke med mørkegrå hætte. 

 
Narkobilist standset
Slangerup: En 34-årig mand fra København blev mandag aften klokken 23.00 sigtet for køre bil, selvom han var påvirket af alkohol ud over det tilladte. Manden blev standset på Frederiksborgvej og taget med på hospitalet for at få taget en blodprøve, der skal fastlægge hans nøjagtige promille og også skal fastlægge, hvorvidt han også var påvirket af euforiserende stoffer, da han også blev fundet i besiddelse af en mindre mængde hash.
 
Indbrud i privat beboelse anmeldt den 23. - 24. marts 2020 i Nordsjællands politikreds
