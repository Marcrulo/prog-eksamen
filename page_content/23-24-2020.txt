Tyveri i tog, Hillerød
Klokken 07.15 anmeldte en 53-årig mand fra Hillerød, at han havde opdaget, at han imellem klokken 05.00 og 05.20 havde fået stjålet sin pung og mobiltelefon fra sin jakkelomme, imens han havde befundet sig i S-toget kørende fra København til Hillerød.


Færdselsuheld, Hørsholm
Klokken 11.12 skete der et færdselsuheld ved Alsvej/Gyvelvej, idet en 68-årig mandlig bilist fra Hørsholm påkørte et bed samt noget sneafskærmning.

Politi, brandvæsen og ambulance blev sendt til stedet, hvor personalet fra sidstnævnte mistænkte, at føreren havde fået et ildebefindende, hvilket havde ført til påkørslen, og han blev derfor kørt til kontrol på hospitalet. Der skete desuden lettere materiel skade ved færdselsuheldet.


Mistænkeligt forhold, Helsingør
Klokken 12.39 blev det anmeldt, at der blev affyret en del fyrværkeri og kanonslag på Nordvej. Flere patruljer blev sendt til stedet, hvor det kunne konstateres, at der lå rester af affyret fyrværkeri, men at affyringen var afsluttet ved politiets ankomst. I nærheden blev der afholdt bryllup, hvorfra flere af gæsterne beklagede, at fyrværkeriet var blevet affyret i forbindelse med fejringen af dette.

Da det ikke kunne konstateres, hvem der havde tændt lunterne, og da der ellers var fred og ro på stedet, og festen var ved at slutte, forlod politiet stedet igen.

Nordsjællands Politi minder om, at det kun er tilladt af affyre fyrværkeri fra den 27. december til og med den 1. januar, og at det kun er tilladt at benytte fyrværkeri med det såkaldte CE-mærke.


Tyveri af taske, Gilleleje
Klokken 13.41 anmeldte en 81-årig kvinde fra København, at hun imellem klokken 13.00 og 13.40 havde fået stjålet sin taske inklusive indhold, der havde hængt på en stol på Bolværket. 
 
Kørsel uden førerret, Helsingør

En 20-årig mandlig bilist fra Helsingør blev klokken 15.52 standset af en patrulje ud for parkeringspladsen på Nordvej. Han kunne ikke fremvise et gyldigt kørekort, da han ikke havde erhvervet sig et sådant, og han blev derfor sigtet for kørsel uden førerret.



Færdselsuheld, Hørsholm

På Helsingørmotorvejen skete der klokken 16.20 et færdselsuheld i sydgående retning. Part 1, en 46-årig kvindelig bilist fra København, mistede herredømmet over sin bil grundet vand på vejen og påkørte part 2 på højre side af køretøjet, hvorved part 2 påkørte autoværnet i yderrabatten. 

En ambulance blev tilkaldt, da den ene part klagede over nakkesmerter efter uheldet, men der skete ikke umiddelbart større personskade. Der blev tilkaldt hjælp til at fjerne bilerne efter uheldet, og vejen var for en stund spærret, mens oprydningen pågik.



Fik slået tænderne ud, Frederiksværk

Klokken 16.26 indløb der anmeldelse om, at en 53-årig mand uden kendt adresse var kommet op at toppes med en anden mand på Vinderød Enghavevej grundet en forudgående uoverensstemmelse, og at den 53-årige i den forbindelse var blevet slået i ansigtet og havde mistet fortænderne. 

En patrulje kørte til stedet, og på baggrund af vidneudsagn var det efterfølgende muligt at udfinde den formodede gerningsmand, en 40-årig mand fra Hundested, som blev anholdt og sigtet for forholdet. 



Kørsel uden førerret, Tikøb

En 31-årig mandlig bilist uden kendt adresse blev klokken 17.10 standset på Hornbækvej. Her blev han sigtet for kørsel uden førerret, idet han ikke havde erhvervet sig et gyldigt kørekort.



Tyveri fra fitnesscenter, Birkerød

Klokken 18.04 indløb der anmeldelse om, at en 59-årig mand fra Holte havde fået stjålet sin jakke, sko, solbriller og ur fra et skab i Fitness World mellem klokken 15.00 og 16.30.



Kørte knallert uden førerret, Frederiksværk

En knallertkørende 15-årig ung mand fra Liseleje blev klokken 19.15 standset på Torvet af en patrulje. Han kunne ikke forevise et gyldigt kørekort, da han ikke havde erhvervet sig førerret til knallerten, og det modtog han derfor en sigtelse for. 



Kørsel uden førerret, Birkerød

På Ravnsnæsvej blev en 77-årig mandlig bilist fra lokalområdet standset af en patrulje klokken 20.19. Han kunne ikke fremvise et gyldigt kørekort, da han ikke havde fået fornyet dette, og han blev derfor sigtet for kørsel uden førerret.



Kørte narkokørsel uden førerret, Farum

En patrulje standsede klokken 00.41 en 19-årig mandlig bilist fra Ballerup ved Nygårdterrasserne. Et narkometer viste, at han formentlig havde kørt bil under påvirkning af euforiserende stoffer, og han blev derfor anholdt og sigtet for narkokørsel samt for kørsel uden førerret, da han ikke havde erhvervet sig et kørekort. Under ransagning af bilen blev der fundet en mindre mængde kokain, hvilket den 19-årige også blev sigtet for. 



Tyveri fra bil, Hellerup

Klokken 05.09 anmeldte en 52-årig kvinde, at der kort forinden havde været to personer inde i hendes have på Hambros Alle, og at de ligeledes havde været inde i hendes mands bil, som holdt parkeret på stedet. En patrulje kørte til stedet, hvor de to gerningsmænd dog ikke længere befandt sig, men det kunne konstateres, at de fra bile havde stjålet en kuffert og nøgler.

De to mænd beskrives som: 25-27 år, ca. 180 cm. Den ene var iført en dunjakke med hætte og hvide gummisko.



Anhænger til lastbil væltet, Værløse

Klokken 05.37 indløb der anmeldelse om, at en anhænger til en lastbil var væltet på Frederiksborgvej, og at den lå tværs over vejen og spærrede for trafikken. Politi og brandvæsen kørte til stedet, hvor det var nødvendigt at lede trafikken ad Fiskebækvej i nordgående retning og Kollekollevej i sydgående retning, mens der blev ryddet op efter uheldet.
 
Indbrud i privat beboelse anmeldt den 21. - 24. februar 2020 i Nordsjællands politikreds.
