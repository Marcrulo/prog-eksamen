Indbrud, Hillerød
Mellem onsdag klokken 21.00 og torsdag klokken 06.30 var der indbrud på HF og VUC Nordsjælland på Milnersvej. Gerningsmanden er kommet ind ved at knuse en havedør. På tidspunktet for døgnrapportens udgivelse foreligger der ikke oplysninger om eventuelle stjålne genstande.

I daginstitutionen Spirren på Godthåbsvej var der mellem onsdag klokken 17.00 og torsdag klokken 06.53 også indbrud, idet ruden i et vindue blev knust. Fra stedet er der ikke umiddelbart stjålet noget.

Mellem onsdag klokken 22.00 og torsdag klokken 07.00 blev et vindue ind til en café på Milnersvej opbrudt og taget af hængslerne. Fra stedet blev der stjålet en kaffemaskine med tilbehør. 

Også på et frivillige center på Fredensvej var der mellem onsdag klokken 22.00 og torsdag klokken 08.00 indbrud, idet et vindue blev opbrudt, formentlig med koben. På tidspunktet for døgnrapportens udgivelse foreligger der ikke oplysninger om eventuelle stjålne genstande. 

Nordsjællands Politi kan ikke afvise, at der er en forbindelse mellem episoderne. 
 
Butikstyveri, Helsingør
Klokken 11.37 blev det anmeldt, at personalet i Kvickly stod med en udenlandsk butikstyv, som netop havde stjålet kaffe fra butikken og nu ikke ville oplyse sin identitet. En patrulje blev derfor sendt til stedet, hvor de anholdt og sigtede butikstyven, som viste sig at være en 35-årig mand.
 
Kørsel uden førerret, Birkerød
Klokken 13.50 blev en 60-årig mandlig bilist fra Birkerød standset og kontrolleret på Stavnsholt Gydevej i krydset ved Bistrupvej. Her viste det sig, at manden ikke havde retten til at føre bil, og han blev derfor sigtet for forholdet.
 
Butikstyveri, Hørsholm
Klokken 14.44 anmeldte personalet fra Normal, at de stod med to butikstyve, der havde forsøgt at stjæle elektriske tandbørster til en værdi af cirka 3.000 kroner. Da de to var udenlandske statsborgere, blev en patrulje sendt til stedet, hvor de to tilbageholdte 27-årige mænd blev sigtet for butikstyveri. Ved den efterfølgende ransagning af deres køretøj blev der ydermere fundet flere tandbørstehoveder til elektriske tandbørster.

De to skal fremstilles i grundlovsforhør ved Retten i Helsingør fredag klokken 13.
 
Færdselsuheld, Hillerød
Klokken 16.00 skete der et færdselsuheld på Hillerødmotorvejens forlængelse i sydgående retning i forbindelse med køkørsel. Her kørte en 56-årig mandlig bilist fra Farum op bag i en bil ført af en 33-årig mandlig bilist fra Græsted, hvis bil endte med at blive skubbet op i en bil ført af en 80-årig kvinde fra Birkerød. Den 80-åriges bil endte med at blive skubbet en smule over mod den modsatte kørebane, hvor en bil ført af en 37-årig kvinde fra Helsinge fik påkørt sit sidespejl.
Den 56-årige bilist blev i forbindelse med færdselsuheldet sigtet efter færdselslovens bestemmelser.
 
Butikstyveri, Lyngby
Klokken 18.21 blev det anmeldt fra Sportmaster, at en kvinde havde stjålet et par løbesko ved at tage dem på og løbe fra butikken. En patrulje blev sendt til stedet, som fandt butikstyven, en 46-årig kvinde fra Lyngby, på P-pladsen ved Johannes Fog. Kvinden blev sigtet på stedet for butikstyveri, hvorefter hun blev løsladt.
 
Mistænkeligt forhold, Farum
Klokken 18.31 anmeldte en mor fra Farum, at en fremmed mand havde taget kontakt til hendes 9-årige søn en time forinden ud for Solvanghallen og spurgt ham ”vil du se min kat?” 

Drengen svarede ikke på spørgsmålet, men kom pludselig i tanke om, at han havde glemt sin taske inde i hallens omklædningsrum. Han gik derfor tilbage til i omklædningsrummet og hentede sine ting, og da han kom ud igen, var den fremmede mand væk. 

Nordsjællands Politi vil gerne i kontakt med manden for at finde ud af, om der eventuelt er tale om en misforståelse. 

Signalement af manden:
Mand, dansk af udseende, 30-40 år, 180-190 cm, almindelig af bygning, hvid i huden, talte dansk, var iført jakke og sorte bukser.
 
Tyveri af pung i tog, Humlebæk
Klokken 19.50 anmeldte en 55-årig kvinde fra Humlebæk, at hun havde fået stjålet sin pung fra sin taske, og at det formentlig var sket, imens hun havde kørt med kystbanetoget, idet hun med sikkerhed havde sin pung i sin taske, da hun steg på toget, og at den nu var væk, da hun kiggede i sin taske kort efter, hun var stået af toget på Humlebæk Station.
 
Tyveri af taske fra tog, Øresundstoget
Klokken 19.50 anmeldte en 61-årig mand fra Hellerup, at han havde fået stjålet sin taske fra Øresundstoget. Manden var steget på toget i Københavns Lufthavn klokken 19.19, hvor han havde placeret sin taske på hattehylden. Da manden skulle af toget på Hellerup Station klokken 19.46, opdagede han, at tasken indeholdende en computer, kontanter samt andet habengut var væk.
 
Kørsel uden førerret, Helsingør
Klokken 20.20 blev en 44-årig mandlig bilist fra Helsingør standset og kontrolleret på Gurrevej. Her viste det sig, at mandens førerret var administrativt inddraget, og han blev derfor siget for forholdet.
 
Narkokørsel, Helsingør
Klokken 22.50 anmeldte et vidne, at en bilist i køen til McDrive på McDonald’s sad og røg på, hvad der lignede en joint. 

En patrulje blev sendt til stedet, hvor bilen blev standset på McDonald’s P-plads. Her blev føreren, en 37-årig udenlandsk mand, testet med narkometer, og dette gav udslag for cannabis. Manden blev derfor sigtet efter færdselslovens bestemmelser og kørt med til udtagelse af blodprøve.
 
Uro, Helsingør
Klokken 00.47 blev en 17-årig ung mand fra Hornbæk anholdt efter at have teet sig i Helsingørs byliv. Han var blevet bortvist fra Retro, men ville i første omgang ikke efterkomme anmodningen om at forlade stedet. En patrulje kom til, hvor den 17-årige udviste ikke stor samarbejdsvilje med patruljen, men han endte imidlertid med at forlade området med nogle venner. Efterfølgende vendte han dog retur med sine venner, og da vennerne ikke kunne/ville tage ansvar for ham længere, og da han ikke ville efterkomme patruljens anvisninger, blev han anholdt og taget med på politistationen i Helsingør. Herefter kom hans forældre til Helsingør og hentede ham.
 
Kørsel i påvirket tilstand, Allerød
Klokken 00.45 blev en 24-årig mandlig bilist fra Slangerup standset og kontrolleret på Sandholmgårdsvej ud for Blovstrød Allé. Her fik han narkometeret til at slå ud, hvorfor han blev sigtet for kørsel i påvirket tilstand. Ved den efterfølgende ransagning blev han desuden fundet i besiddelse af en mindre mængde ketamin. 
 
Narkokørsel, Hillerød
Ved Store Dyrehave blev en patrulje klokken 01.21 opmærksom på en bil, som kørte usikkert og slingrende, og de bragte derfor køretøjet til standsning. Her testede de føreren af bilen, en 42-årig mand fra Farum, med et narkometer, som viste, at manden formentlig havde kørt bil under påvirkning af euforiserende stoffer. Den 42-årige blev derfor anholdt og sigtet for narkokørsel.
 
Mistænkeligt forhold, Jægerspris
Klokken 03.18 indløb der anmeldelse om, at der gik en mand rundt om en bolig på Snogekær, som ikke havde noget ærinde der. Hans tilstedeværelse virkede derfor mistænkelig, og en patrulje med hunde blev sendt til stedet for at undersøge forholdet nærmere.

Der blev fundet spor efter personer i haven, men de blev ikke udfundet i området.
 
Indbrud i forretning, Frederikssund
Mellem klokken 03.00 og 03.30 blev en rude ind til butikken Kop & Kande på Jernbanegade aflistet, og der blev stjålet raflegaver fra stedet.
 
Ville ikke betale for taxatur, Vedbæk
Klokken 05.08 anmeldte en taxachauffør, at to piger havde forsøgt at løbe fra regningen for deres taxatur, som endte på Vedbæk Strandvej. En patrulje kørte til stedet, hvor to 18-årige kvinder fra henholdsvis Skodsborg og Holte blev udfundet. Patruljen tog en snak med de to piger, som endte med at betale taxachaufføren for deres tur.
 
Mistænkeligt forhold, Frederikssund
Ifølge en anmeldelse, som indløb klokken 05.15, luskede to mænd rundt og lyste med lommelygter ind i lejlighederne på Kirkebakken. En patrulje kørte til stedet, hvor de runderede efter de to mænd, som dog ikke længere var at finde i området.
 
Indbrud anmeldt den 14. - 15. november 2019 i Nordsjællands politikreds.
