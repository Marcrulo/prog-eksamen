Palle med varer væltet ud over mand, Græsted
Klokken 12.09 indløb der anmeldelse om, at en 62-årig mand fra Slagelse havde fået en palle fyldt med varer væltet ud over sig på Græsted Stationsvej. Den 62-årige var i gang med at læsse pallen ind i lastrummet på en lastbil, da den væltede ud over ham.

Det blev skønnet, at manden skulle køres til kontrol på Rigshospitalet, og Nordsjællands Politi har pt. ikke yderligere oplysninger om mandens tilstand.
 
Blufærdighedskrænkelse, Allerød
Klokken 14.51 anmeldte en mor på vegne af sin 18-årige datter, at den 18-årige kort forinden havde haft en ubehagelig oplevelse i bus 381. 

En fremmed mand havde sat sig over for den 18-årige i bussen, hvor han prøvede at komme i kontakt med hende, ligesom han tog et billede af hende. Dernæst satte manden sig tættere på den 18-årige og begyndte at beføle hende i skridtet, hvorefter han stod af. Manden havde i bussen selskab af to andre personer, der muligvis var hans kone og søn.

Manden beskrives som:
Mand, østeuropæisk af udseende, 45-50 år, 165 cm, almindelig af bygning, brun i huden, med sort kort hår og skægstubbe. Øjnene sad tæt og var store og brune. Talte engelsk. Var iført sort vindjakke, jeans og medbragte en sort rygsæk. 
 
Spirituskørsel, Smørum
Klokken 11.20 blev en 57-årig mandlig bilist fra Smørum standset og kontrolleret ved Blomsterhaven. Her fik han alkometeret til at slå ud, hvorfor han blev sigtet for spirituskørsel, ligesom en blodprøve blev udtaget med henblik på at fastslå den præcise promille.
 
Kørsel uden førerret, Slangerup
Klokken 11.50 blev en 45-årig mandlig bilist fra Midtjylland standset og kontrolleret på Lindholmvej. Her viste det sig, at manden var frakendt førerretten, og han blev derfor sigtet for forholdet.
 
Færdselsuheld, Allerød
Klokken 12.08 indløb der anmeldelse om, at der netop var sket et solo-færdselsuheld i rundkørslen på Kirkeltevej, hvor en motorcykel med to personer på var gledet i rundkørslen. En patrulje og en ambulance blev sendt til stedet, men der var ikke den store politimæssige opgave i forbindelse med færdselsuheldet. Nordsjællands Politi har ikke oplysninger om tilstanden på de to personer på motorcyklen.
 
Voldsom beruser på afveje, Birkerød
Klokken 16.41 indfandt en fremmed og beruset mand sig i en bolig på Bistrupvej, hvor en 20-årig mand var hjemme. Den fremmede mand lagde sig på gulvet og begyndte at sige en masse vrøvl, og da den 20-årige bad manden om at forlade stedet, blev han voldsom og begyndte at true den 20-årige og dennes far, der nu var kommet til stedet.

En patrulje blev sendt til adressen, hvor det blev konstateret, at den fremmede mand var en 56-årig mand fra Hørsholm, der blev anholdt og taget med i detentionen for at sove sin beruselse ud.

Op til ovennævnte anmeldelse var der ligeledes indløbet to anmeldelser om en meget påvirket mand i det offentlige rum i Birkerød, og de anmeldelser drejer sig med stor sandsynlighed om den samme mand.

Det skal nu vurderes, om nogle af mandens voldsomme handlinger skal takseres som vold.
 
Tyveri fra taske, Helsingør
Klokken 16.47 anmeldte en 73-årig kvinde fra Helsingør, at hun klokken 14.00 havde gået på Grollowstræde, da hun havde mærket et puf, hvilket havde fået hende til at tabe et indkøbsnet og sin taske. Kvinden samlede sit indkøbsnet op igen, men kom først senere i tanke om, at tasken manglede. Den 73-årige havde ikke bemærket, hvor puffet kom fra.
 
Indbrud i campingvogn, Frederikssund
Klokken 17.46 blev det anmeldt, at der imellem mandag klokken 18.00 og tirsdag klokken 11.00 havde været indbrud i to campingvogne, som holdt parkeret på Haldor Topsøe Park.
 
Butikstyveri, Lyngby
Klokken 18.38 indfandt en mand sig i Netto i Eremitageparken, hvor han forsøgte at stjæle 20 flasker spiritus ved at lægge dem i en medbragt kuffert. Manden blev dog tilbageholdt foran butikken, og en patrulje blev sendt til stedet. Ved patruljens ankomst blev manden, en 27-årig mand fra Brønshøj, sigtet for forholdet, og den megen spiritus blev leveret tilbage til supermarkedet.
 
Mistænkeligt forhold, Gentofte
Klokken 18.55 blev det anmeldt, at to mænd stod og rodede med en knallert på en måde, som lignede, at de var ved at stjæle den. En patrulje blev sendt til stedet, hvor de to mænd ikke var at finde, ligesom de heller ikke blev observeret i området ved den efterfølgende patruljering.
 
Indbrud i villa, Charlottenlund
Klokken 19.14 indløb der anmeldelse om, at der netop havde været indbrud i en villa på Skovvangen. Gerningsmanden var kommet ind ved at opbryde køkkenvinduet og forsvandt ud igen samme vej med smykker fra huset. En patrulje kørte til stedet for at lede efter gerningsmanden, men han var ikke at finde i området.

Gerningsmanden beskrives som: mand, 170 - 180 cm, almindelig af bygning med sort skæg og sort mellemlangt hår. Iført sort jakke, hvid t-shirt og sorte bukser.
 
Var narkopåvirket og kørte knallert, Fredensborg
En 31-årig mand uden kendt adresse kom klokken 19.54 kørende på knallert på Veksebo, hvor han blev standset af en patrulje. Her kunne et narkometer påvise, at han havde kørt knallert under påvirkning af euforiserende stoffer, og han blev derfor anholdt og sigtet for narkokørsel. Derudover var han i besiddelse af en moderat mængde hash, hvilket han også blev sigtet for. Da der var mistanke om, at den 31-åriges knallert kunne køre mere end det tilladte, blev den konfiskeret med henblik på nærmere undersøgelse. 
 
Mistænkeligt forhold, Hørsholm
En 38-årig mandlig beboer på Stakkeledet anmeldte klokken 02.26, at en mistænkelig person gik rundt og kiggede ind i bilerne, som holdt parkeret på vejen. En patrulje kørte til stedet og kiggede efter personen, som dog ikke længere var at finde i området.

Personen beskrives som: ca. 170 cm, iført kasket og vindjakke.
 
Indbrud i strandbar, Hundested
Klokken 04.44 indløb der anmeldelse om, at der var indbrud i Frisk Strandbar på Amtsvejen. En patrulje kørte til stedet og kiggede uden held efter gerningsmændene. På tidspunktet for døgnrapportens udgivelse foreligger der ikke oplysninger om, hvordan gerningsmændene har tiltvunget sig adgang, og der er ej heller overblik over koster.
 
Indbrud anmeldt den 13. - 14. august 2019 i Nordsjællands politikreds
