Færdselsuheld, Skævinge
Klokken 07.50 skete der et færdselsuheld på Amtsvejen, da to biler stødte sammen ud for Store Lynge. En 59-årig mandlig bilist fra Snekkersten kørte i vestlig retning, da han satte farten ned for at foretage et højresving. Dette medførte, at en 29-årig kvindelig bilist fra København kørende i samme retning påkørte manden bagfra.

Der skete kun mindre materiel skade ved færdselsuheldet.

Færdselsuheld, Frederiksværk
Klokken 09.04 skete der et færdselsuheld på Hillerødvej nær Kappelhøjvej, idet en bil ført i sydlig retning af en 60-årig mand fra Frederiksværk kørte ind i bagenden på en stilleholdende bil med en 54-årig mand fra Hundested bag rattet, som holdt tilbage for andre stilleholdende biler. 

Der skete kun materiel skade ved færdselsuheldet.

Færdselsuheld, Hellerup
Klokken 09.10 skete der et færdselsuheld på Bernstorffsvej, da en bil ført af en 79-årig mand fra lokalområdet drejede ud på Bernstorffsvej og i den forbindelse påkørte en bil med en 37-årig mand bag rattet, der kom kørende ad Bernstorffsvej. 

Der skete umiddelbart kun materiel skade ved færdselsuheldet, og den 79-årige blev efterfølgende sigtet for ikke at have overholdt sin vigepligt.

Spritkørsel og kørsel uden førerret, Helsinge
Klokken 11.40 blev en 71-årig mandlig bilist fra Helsinge standset og kontrolleret på Ny Mårumvej. Her viste det sig, at hans førerret var administrativt inddraget, ligesom han også formåede at blæse alkometeret op over det tilladte. Da det samtidig var tredje gang på under tre år, at manden blev taget for lignende forhold, blev bilen beslaglagt med henblik på konfiskation.

Butikstyveri, Hillerød
Klokken 13.15 anmeldte personalet fra Bilka, at de stod med to mindreårige butikstyve, der havde stjålet varer for cirka 60 kroner.

På grund af butikstyvenes unge alder blev en patrulje sendt til stedet, og de relevante myndigheder samt andre relevante parter blev efterfølgende orienteret.

Butikstyveri, Hillerød
Klokken 15.03 anmeldte personalet fra Bilka igen, at de stod med en butikstyv. Butikstyven havde taget et par sko ud af deres æske og klippet alarmen af dem, inden han havde lagt dem ned i sin taske. Da butikstyven var kommet forbi kasselinjen, tilbageholdt personalet ham. Da butikstyven var udenlandsk statsborger, blev en patrulje sendt til stedet, hvor en 44-årig mand blev sigtet for forholdet.

Mand stukket med kniv, Frederiksværk
Klokken 15.41 blev det anmeldt, at en mand netop var blevet stukket med kniv på parkeringspladsen mellem Gjethuset og Fitness World.

Flere patruljer blev sendt til stedet, ligesom en ambulance også kørte dertil. Her blev den forurettede, en 21-årig mand fra det nordlige Nordsjælland, i første omgang behandlet for et knivstik på stedet, inden han blev kørt på hospitalet for yderligere behandling.

Den indledende efterforskning tyder på, at kontroversen bunder i en privat konflikt, og Nordsjællands Politi har på nuværende tidspunkt ikke yderligere kommentarer til sagen.

Kørsel i frakendelsestiden, Helsingør
Klokken 17.05 blev en 38-årig mandlig bilist standset og kontrolleret på Rønnebær Allé i krydset ved Kongevejen. Under kontrollen viste det sig, at manden havde sat sig bag rattet, selvom han var frakendt førerretten, og han blev derfor sigtet for forholdet.

Færdselsuheld, Farum
Klokken 18.11 kolliderede to biler i krydset Frederiksborgvej/Slangerupvej. Umiddelbart tyder det på, at den ene bil, ført af en 55-årig kvinde fra København, var kørt frem for rødt, hvorefter den kolliderede med den anden bil, ført af en 39-årig kvinde fra Jyllinge. Den 55-årige blev derfor sigtet efter færdselslovens bestemmelser. 

Der skete betydelig materiel skade, men de to kvinder havde ikke behov for at køre med de tilsendte ambulancer til yderligere kontrol.

Uro i gaden, Skibby
Klokken 20.07 anmeldte en forbipasserende, at nogle unge mennesker rendte rundt på Hovedgaden med en benzindunk, og at de havde tændt ild i noget ukendt materiale bag ved cykelhandleren.

En patrulje blev sendt til stedet, hvor to drenge på 14 og 15 år blev antruffet og overdraget til kommunens såkaldte gadeteam.

Kørsel uden førerret, Gentofte
Klokken 22.45 blev en 40-årig mandlig bilist fra Gentofte standset og kontrolleret på Nybrovej. Da han blev bedt om at fremvise et kørekort, dumpede han opgaven, idet han ikke havde et sådan. Derfor blev han sigtet for kørsel uden førerret.

Indbrud i supermarked, Farum
Klokken 02.17 blev det anmeldt, at der havde været indbrud i Fakta på Farum Bytorv. Her havde en eller flere ukendte gerningsmænd brudt hoveddøren op, hvorefter det var blevet forsøgt at åbne kasserne, men dette var dog ikke lykkedes, og der blev derfor ikke stjålet noget.

Indbrud i butik, Lyngby
Klokken 02.20 blev det anmeldt, at to maskerede mænd netop havde knust en rude og dernæst stjålet stole fra Møbelhåndværkerne på Ulrikkenborg Plads. En patrulje blev hurtigt sendt til stedet, men de to mænd var inden da kørt fra området i en lille bil med trailer på.

Spirituskørsel, Hundested
Klokken 02.30 blev en 19-årig mandlig bilist standset og kontrolleret på Sølagervejen. Da manden blæste i alkometeret, viste det en promille over det tilladte, hvorfor han blev taget med til udtagning af en blodprøve, der skal fastslå den eventuelle promille.

Mulige indbrudstyve jaget væk, Charlottenlund
Klokken 02.53 anmeldte en borger på Fortunvej, at han netop havde jaget tre mænd væk, der havde forsøgt at komme ind i en baghave, de formentlig ikke hørte til i. De tre mænd forlod efterfølgende stedet via Skovvej hastigt i en varevogn.

De tre mænd beskrives som:
A: Mand, 20-25 år, 180-185 cm, mellemøstlig af udseende, iført sort tøj.  B: Mand, 180-185 cm, klædt i sort. C: Mand, 180-185 cm, klædt i sort. 

Kørsel uden førerret, Charlottenlund
Klokken 04.20 blev en 38-årig mandlig bilist standset og kontrolleret på Ordrupvej. Her viste det sig, at han havde sat sig bag rattet, selvom hans førerret var blevet administrativt inddraget, og han blev derfor sigtet for forholdet.

Mistænkeligt forhold, Smørum
Klokken 04.48 anmeldte en borger, at han netop havde skræmt to lyssky personer væk fra Smørumvang, efter de to personer havde gået kigget nysgerrigt på flere biler omkring Tvillingevej, Hvedevej og Rugvej samt Kløvervej.

Begge personer havde mørkt tøj på med hættetrøjer på og en sportstaske over skulderen.

Avisbud fik stjålet cykel, Helsingør
Klokken 05.00 anmeldte et avisbud, at hans cykel inklusive aviserne til morgenens rute var blevet stjålet, imens han havde leveret en avis på 2. sal på Sporegangen.

Avisbuddet havde kort forinden talt med to unge mænd, som muligvis kunne stå bag tyveriet. De to beskrives begge som: Unge mænd, 15-20 år gamle, mellemøstlige af udseende, talte dansk uden accent, var iført mørkt tøj.
 
Indbrud anmeldt i Nordsjællands politikreds 15.-16. oktober 2019
