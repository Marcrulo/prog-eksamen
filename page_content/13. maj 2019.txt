Fængslet for tyveri mod togpassagerer
Hillerød: En 19-årig udenlandsk mand blev i weekenden varetægtsfængslet i 11 dage, sigtet for tyveri fra passagerer i S-toget. Et af tyverierne skete mellem klokken 05.30 og 05.45 søndag morgen, hvor en 23-årig mand fra Frederiksberg vågnede mens den 19-årige og en medgerningsmand var i færd med at stjæle den 23-åriges armbåndsur. Gerningsmændene forsøgte at løbe ud af toget, men det lykkedes kun den ene at flygte, idet den anden blev tilbageholdt af to medpassagerer. 

Stjal byttepenge
Kgs. Lyngby: Ved et indbrud i tøjforretningen BadBoys/BadGirls i Lyngby Storcenter søndag morgen mellem klokken 08.40 og 08.52 er der stjålet byttepenge. 

Hærværk mod bil
Helsingør: En Volkswagen Lupo, som holdt parkeret i Sct. Olai Gade er mellem lørdag klokken 21.15 og søndag klokken 11.45 blevet udsat for hærværk, bilens højre sidespejl er blevet brækket af.

Tricktyv stjal mobiltelefon
Hillerød: En 18-årig kvinde fra Hillerød anmeldte søndag ved middagstid, at hun lørdag morgen klokken 05.18 var blevet frastjålet sin mobiltelefon i toget på Hillerød Station. Her havde en ukendt mand peget ned i gulvet og spurgt kvinden, om hun havde tabt noget, og da kvinden kiggende ned, så manden sit snit til at stjæle hendes mobiltelefon ud af hånden på hende og herefter løbe ud af toget. Manden beskrives som 20 år, 180 cm høj, almindelig af bygning, kort hår, dansktalende og iført mørkt tøj.

Sidespejl ødelagt
Hillerød/Gentofte: En Tesla, som holdt parkeret på Slettebjerget er mellem lørdag klokken 23.59 og søndag klokken 07.00 blevet udsat for hærværk. Bilens ene sidespejl er blevet revet løst, så det kun hang i ledningerne. I Gentofte er en bil blevet udsat for samme type hærværk. Her er der tale om en Skoda, der holdt parkeret på Bakkevænget. Dette hærværk er sket mellem lørdag klokken 18.00 og søndag klokken 09.30.

Postkasse sprunget i luften
Hundested: En postkasse, der stod på Smallegade, er mellem lørdag klokken 11.00 og søndag klokken 12.55 blevet sprunget i luften af ukendte gerningsmænd.

Ukrudtsbrænder skabte frygt for brand
Nivå: Brugen af en ukrudtsbrænder skabte søndag aften frygt for, at der var ild i en terrasse i Violens Kvarter. Der var dog ”kun” tale om kraftig røgudvikling og husets beboer blev orienteret om, hvordan man mest fornuftigt og sikkert benytter en ukrudtsbrænder.

Uro og uorden
Gentofte: På biblioteket på Vangede Bygade var fire unge piger klokken 21.50 i gang med at vælte skraldespande og smide rundt med ting, og de nægtede at forlade stedet. Da patruljen kom frem, var de imidlertid forsvundet, men de blev kort efter udfundet på McDonalds på Nybrovej. Det skønnedes ikke, at der var tale om hærværk på biblioteket, men pigerne fik en påtale for deres adfærd, og patruljen registrerede, hvem de fire piger var.  

Trusler mod tankpasser
Gentofte: Klokken 23.09 indløb der anmeldelse om, at fem-seks piger af henholdsvis dansk og østafrikansk af udseende netop havde truet medarbejderen på Cirkle K på Nybrovej, fordi denne nægtede at sælge dem cigaretter. En patrulje kørte til stedet, men pigerne var ikke længere at finde i området. Det kan ikke udelukkes, at hændelserne fra biblioteket og Cirkle K har forbindelser til hinanden.

Besiddelse af euforiserende stoffer
Kgs. Lyngby: En 27-årig mand fra Søborg forsøgte klokken 02.20 at løbe fra en patrulje, som havde truffet ham på Klampenborgvej ved  Kanalvej. Patruljen fik standset den 27-årige, og det viste sig, at han var i besiddelse af en moderat mængde hash. Han blev derfor sigtet for besiddelse af euforiserende stoffer.

Indbrud i garage
Fredensborg: Klokken 05.44 var der indbrud i en garage på Fredensborg Skole, idet to hængelåse var blevet klippet op dertil. Fra  stedet blev der stjålet en lift, vandvogn samt diesel og benzin.
 
Indbrud anmeldt til Nordsjællands Politi 10. - 13. maj 2019
