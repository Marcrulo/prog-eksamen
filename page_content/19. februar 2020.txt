Kørsel uden førerret, Hillerød
Klokken 08.10 blev en 20-årig mandlig bilist fra Rødovre standset og kontrolleret på Roskildevej ved Freerslev. Her viste det sig, at manden havde et kørselsforbud, hvorfor han blev sigtet efter færdselslovens bestemmelser.
 
Tyveri, Espergærde
Klokken 08.28 blev det anmeldt på vegne af en elev fra Tibberup Skole, at der imellem mandag klokken 11.00 og mandag klokken 12.00 var blevet stjålet en MacBook fra forurettedes skoletaske. Tasken havde stået i et klasselokale, imens den pågældende elev havde været til idræt.
 
Butikstyveri, Frederiksværk
Klokken 12.26 blev det anmeldt fra butikken Normal, at de havde pågrebet en butikstyv, der havde forsøgt at stjæle diverse varer for 1400-1500 kroner.
En patrulje blev sendt til stedet, hvor en 54-årig kvinde fra Hundested blev sigtet for forholdet.
 
Brand, Ølstykke
Klokken 16.34 blev det anmeldt, at der var brand i et skur på Vægten. Patruljer kørte til stedet, hvor også brandvæsenet var til stede og sikrede, at flammerne ikke spredte sig. Skuret, som blev brugt som rygeskur, brændte ned til grunden, men ingen kom til skade under branden. 

Årsagen til branden er på nuværende tidspunkt ukendt.

 
Tricktyveri, Værløse
Ifølge en anmeldelse, som indløb klokken 17.13, henvendte en mand sig mellem klokken 12.30 og 13.00 i en bolig på Skovgården under påskud af, at han skulle undersøge boligens radiatorer. Beboeren, en 91-årig mand, lukkede derfor den manden ind. Da manden var gået igen, opdagede han, at der var stjålet et pengeskab fra boligen indeholdende personlige papirer og et mindre beløb i kontanter.

Manden beskrives som: 30-40 år, 170-180 cm, almindelig af bygning og hvid i huden. Talte dansk.

 
Tyveri fra personbil, Kgs. Lyngby
Mellem klokken 17.52 og 19.07 blev ruden i en Fiat 500, som holdt parkeret på Kulturhustorvet på Kanalvej, smadret. Fra bilen blev der blandt andet stjålet en computer, mobiltelefon, og taske indeholdende kontanter og diverse kort.

 
Besiddelse af stoffer, Gentofte
Ved Jägers Skatepark ved stadion traf en patrulje klokken 21.24 tre unge mænd, som alle tre blev fundet i besiddelse af euforiserende stoffer. Den ene, en 20-årig fra Rødovre, havde en mindre mængde hash på sig, den anden, en 21-årig fra Hellerup, havde en mindre mængde skunk på sig, og den tredje, en 17-årig fra Gentofte, havde begge dele, og de blev derfor alle tre anholdt og sigtet for forholdene.

 
Hærværk, Farum
Ifølge en anmeldelse, som indløb klokken 23.31, gik tre personer rundt og malede graffiti på togene ved Farum Station. En patrulje kørte til stedet, hvor toget blev tilbageholdt, mens de ledte efter personerne. De var dog ikke længere at finde i området.

Personer beskrives som: mænd, iført mørkt tøj. Muligvis maskerede. Den ene bar på en pose og den anden muligvis en rygsæk.

 
Besiddelse af stoffer, Helsingør
På parkeringspladsen ved Uno X på Kongevejen blev en 19-årig lokal mand af en patrulje fundet i besiddelse af en mindre mængde hash klokken 00.35. Den 19-årige blev derfor anholdt og sigtet for besiddelse af euforiserende stoffer.

 
Brand i bil, Kokkedal
Klokken 02.30 indløb der anmeldelse om, at der var brand i en bil, som holdt parkeret på en parkeringsplads på Skovengen. Politi og brandvæsen kørte til stedet, hvor branden blev slukket. Patruljen foretog efterfølgende brandundersøgelse, og der arbejdes ud fra en teori om, at branden er påsat. 
 
Indbrud i privat beboelse anmeldt den 18.-19. februar 2020 i Nordsjællands politikreds
