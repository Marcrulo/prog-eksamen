Indbrud i kontor, Charlottenlund
Klokken 10.30 indfandt en fremmed mand sig i et kontor på Ordrupvej under påskud af noget uforståeligt, hvorefter han efter små 10 minutter forsvandt fra stedet igen. Efterfølgende kunne det konstateres, at der var blevet stjålet en pung med indhold.

Manden beskrives som: Mand, mellemøstlig af udseende, 25-30 år, 175-180 cm, almindelig af bygning, brun i huden, med sort kort hår. Talte et fremmedsprog med få danske gloser. Var iført en mørk t-shirt/poloshirt og var generelt pæn i tøjet. Medbragte et A4-ark med firkanter.

Færdselsuheld, Hornbæk
Klokken 11.34 skete der et færdselsuheld på Hornbækvej, da en 65-årig kvindelig bilist fra Roskilde holdt stille, idet hun skulle svinge til venstre og dreje ind på en rasteplads for at købe jordbær. I mellemtiden forsøgte en 75-årig kvindelig bilist fra Hvidovre at overhale venstre om, hvilket medførte, at hun påkørte venstre side af den 65-åriges bil.

Det kan komme på tale, at en af parterne skal sigtes efter færdselslovens bestemmelser, men dette er endnu ikke endeligt afgjort. Der skete ingen personskade ved færdselsuheldet.

Kørsel i frakendelsestid, Dronningemølle
Klokken 11.35 blev en 37-årig mandlig bilist med ukendt adresse standset og kontrolleret på Villingerødvej. Her viste det sig, at han var blevet frakendt førerretten, hvorfor han blev sigtet for dette forhold.

Færdselsuheld og spirituskørsel, Frederikssund
Klokken 11.41 blev det anmeldt, at en 79-årig kvindelig cyklist fra Frederikssund var blevet påkørt af en varebil på Kalvøvej ud for nummer 2. Varebilen blev ført af en 50-årig mand fra Frederiksværk, som ved en patruljes ankomst blæste alkometeret op til over det tilladte, hvorfor han blev taget med til en kontrollerende blodprøve.

Butikstyveri, Birkerød
Klokken 11.47 blev det anmeldt fra personalet i Føtex, at butiksdetektiven tilbageholdt tre udenlandske mænd, som havde forsøgt at stjæle spiritus og barbergrej.

Flere patruljer blev sendt til stedet for at transportere mændene til den nærmeste politistation, hvor to af dem blev sigtet for butikstyveri, inden de blev løsladt til gaden. Det blev i den forbindelse konstateret, at de forinden også havde været på spil i Intersport i Birkerød, hvor der var blevet stjålet to par shorts.

Kørsel uden førerret, Ålsgårde
Klokken 12.47 blev en 54-årig mandlig bilist fra Ålsgårde standset og kontrolleret på Nordre Strandvej. Her viste det sig, at han havde sat sig bag rattet, selvom han var blevet frakendt retten til at køre bil. Da dette var tredje gang, at manden blev standset efter frakendelsen, blev bilen beslaglagt.

Røveri, Gørløse
Klokken 13.58 anmeldte en 21-årig mand fra Frederikssund, at han netop var blevet berøvet på Gørløse Station, idet han var blevet skubbet omkuld bagfra af tre unge drenge, således han var væltet forover, hvorefter de havde stjålet hans rygsæk.

De tre unge drenge beskrives som: 
A. Sort kort hår, iført sort hættetrøje, mørke cargo-bukser, dot-hansker, sorte Nike Air-sko 
B. Sort kraftigt hår, ca 170 cm høj, iført sorte, korte Nike-bukser, sort trøje med orange/turkis/rødt mønster af mærket Patagonia
C. Iført turkis/sorte korte bukser

Mænd spyttede efter cyklist, Gentofte
Klokken 16.35 anmeldte en 42-årig mand fra Charlottenlund, at han netop havde været udsat for en ubehagelig oplevelse, da han kom cyklende på Dyssegårdsvej. Her var han blevet antastet af en ung mand, der sad på passagersædet i en bil, der også kørte på Dyssegårdsvej. Efterfølgende havde de andre passagerer også råbt efter manden, inden de spyttede efter ham og kørte fra stedet.

Tyveri fra omklædningsrum
Klokken 17.15 anmeldte en 22-årig mand fra Herlev, at hans pung var blevet stjålet fra et omklædningsrum på DTU imellem klokken 14.30 og 15.15.

Tyveri af minilæsser, Ølsted
Klokken 20.23 blev det anmeldt, at der mellem lørdag formiddag og søndag formiddag var blevet stjålet en minilæsser fra en udendørs lagerplads på H.J. Henriksens Vej.

Fund af narkotika, Hillerød
I forbindelse med en kort eftersættelse af en bil på Frederiksværksgade løb tre personer fra køretøjet. En af de tre personer, en 22-årig mand fra Hillerød, blev løbet op af en betjent, og den 22-årige blev i den forbindelse fundet i besiddelse af en mindre pose amfetamin. Der blev efterfølgende fundet en smidt pose i en busk med en moderat mængde amfetamin i, som umiddelbart også kunne knyttes til den 22-årige. Det er endnu ikke besluttet, om han skal fremstilles i grundlovsforhør. 

Efterfølgende blev endnu en person fra køretøjet løbet op, men det blev vurderet, at hun ikke direkte havde noget med sagen at gøre. 

Mistænkeligt forhold, Gentofte
Klokken 22.52 anmeldte en 52-årig mand fra Hellerup, at han var blevet antastet af to mænd, som prøvede at forvirre ham og dermed stjæle sager fra den 52-åriges lommer. En patrulje blev sendt til stedet, hvor de to mænd blev antruffet, og her viste det sig, at den ene var eftersøgt, hvorfor han blev anholdt.

Kørsel uden førerret, Lyngby
Klokken 02.20 blev en 18-årig mandlig bilist fra Herlev standset og kontrolleret på Klampenborgvej. Her viste det sig, at han ikke havde erhvervet sig et kørekort, inden han satte sig bag rattet på varebilen.
 
Indbrud anmeldt i Nordsjællands politikreds 26.-27 juni 2019
