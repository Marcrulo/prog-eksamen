Bilist kørte fra uheld
Helsinge: En bilist undlod torsdag morgen klokken 06.30 at blive på uheldsstedet, efter at have ramt en cyklist, der væltede  og pådrog sig mindre skader. Uheldet skete på Bymosevej, hvor en 43-årig mand kom cyklende, da en bilist drejede ud fra en sidevej og ramte cyklens højre baghjul, hvorved den 43-årige væltede. Bilen, der var involveret i uheldet, er formentlig sølvgrå en Seat eller Suzuki stationcar af ældre årgang. 

Computere stjålet
Espergærde: 25-30 computere er mellem onsdag klokken 01.02 og torsdag klokken 01.15 blevet stjålet fra et it-lokale på Mørdrup Skole. Tyven er kommet ind ved at bryde en dør op.

Mand lod vandet løbe
Værløse: Torsdag morgen klokken 07.30 skete der hærværk i form af vandskade i et fælles kælderrum under en ejendom på Klostergårdsvej. Et vidne så en mand komme ud af kælderrummet og opdagede kort efter vandskaden, der er opstået ved, at en gerningsmand har tændt en vandhane og ladet den løbe. 

Batterier skabte uro på genbrugsplads
Frederikssund: En plastikpakke med nogle batterier vakte torsdag klokken 12.00 uro på genbrugspladsen på Strandvangen. Hærens Ammunitionsryddere så nærmere på pakken og kunne berolige med, at der ikke var tale om en bombe. 

Pc’ere stjålet fra bil
Kgs. Lyngby: To bærbare pc’ere er mellem klokken 11.40 og 12.40 blevet stjålet fra en Opel Corsa, der holdt parkeret på Jernbanebakken. Computerne lå i to tasker i bilens bagagerum, og tyven har knust en siderude for at få adgang til bilen.

Kørte uden kørekort
Birkerød: En 70-årig mand fra Valby blev torsdag eftermiddag klokken 13.32 standset, da han kom kørende ad Sandholmsgårdsvej. Det viste sig, at manden ikke havde noget kørekort, og han blev derfor sigtet for kørsel uden førerret.

Narkobilist havde peberspray med
Frederiksværk: En 19-årig mand fra Gørløse havde torsdag eftermiddag sat sig bag rattet selvom han var påvirket af narko og ikke havde kørekort. Til gengæld havde han en peberspray med sig i bilen, som blev konfiskeret, da han blev standset af en patrulje på Pilevej. Manen blev tillige sigtet for kørsel unden føreret og under indflydelse af euforiserende stoffer.

Donkraft og pc stjålet
Kokkedal: En donkraft, en bærbar pc samt noget træningstøj er torsdag mellem klokken 10.30 og 14.00 stjålet fra en Mazda, som holdt parkeret på Holmegårdsvej. Tyven har knust en siderude for at komme ind i bilen.

Vandscooter stjålet
Gørløse: En vandscooter af mærket Seadoo GTX er torsdag mellem klokken 01.30 og 10.00 blevet stjålet fra et værksted på Borupvej. Tyven – eller tyvene – har skaffet sig adgang ved at bryde en dør til værkstedet op og har herefter åbnet porten til gårdspladsen.

Mand onanerede på gaden
Humlebæk: En mand stod torsdag aften klokken 19.52 på en sti mellem Violvej og Skeltoftevej og onanerede, da en 31-årig kvinde opdagede ham. Manden er formentlig blevet set af en 16-årig pige tidligere på dagen, hvor han – også på Violvej – blottede sig og pegede på sine kønsdele. Manden beskrives som dansk af udseende, 40 år, 180 cm høj, almindelig af bygning med mørkt hår. Han var iført mørkegrå fleece og mørkegrå bukser, der var åbne.

Sigtet for hærværk
Kgs. Lyngby: En 46-årig mand fra Ballerup blev torsdag aften klokken 19.21 sigtet for hærværk, efter han som følge af en diskussion med en bilist, ridsede en bil på p-pladsen på Kulturhustorvet.

Narkobilist standset
Hellerup: En 22-årig mand fra Frederiksberg blev torsdag aften klokken 20.10 sigtet for narkokørsel, da han kørte bil ad Callisensvej, selvom han var påvirket af euforiserende stoffer.

Avisbude truet
Holte: To lokale unge mænd på henholdsvis 15 og 17 år blev onsdag mellem klokken 17.30 og 18.00 truet af en ældre mand, da de var ude for at dele aviser ud på Birkebakken. Manden kom ud fra sin bolig med, hvad der lignede et rigtigt gevær mens han råbte efter de to unge mænd. De to unge skyndte sig herefter fra stedet.

Røg i køkkenet
Helsingør: Politi og brandvæsen rykkede klokken 00.06 natten til fredag ud til en mulig brand på Rytterbakken. Det viste sig, at der ikke var tale om en brand, men derimod om noget mad, som var brændt på, mens det stod i ovnen. 
 
Indbrud anmeldt til Nordsjællands Politi 11. - 12. april 2019
