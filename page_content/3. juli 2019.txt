Rat og instrumentbræt stjålet fra biler
Hørsholm : En Mercedes, som holdt parkeret på Stakkeledet, har mellem mandag klokken 22.00 og tirsdag morgen klokken 05.00 været udsat for tyveri. Gerningsmanden har boret låsen i fordøren op og har herefter stjålet bilens rat. En anden BMW, som holdt på samme vej, har også været udsat for tyveri. Det er sket mellem mandag klokken 22.00 og tirsdag klokken 08.00 og her har tyven stjålet hele instrumentbrættet, gps og styremodul samt en taske.

Skovle og dieselolie stjålet
Hillerød: Fra en byggeplads på Godthåbsvej er der i tidsrummet mellem fredag den 28. juni klokken 15.00 og i mandags klokken 05.30 stjålet dieselolie fra en gravemaskine, tre skovle, to batterier til gravemaskinen samt en firmajakke. 

Navigationsanlæg stjålet
Virum: Fra en BMW er der mellem mandag klokken 20.00 og tirsdag klokken 09.20 stjålet et navigationsanlæg. 

Brand i bil
Hillerød: En bil, der holdt parkeret på Gadeledsvej, brød klokken 09.31 tirsdag formiddag i brand. Der var ingen fare for, at ilden ville sprede sig, og ingen personer kom til skade i forbindelse med branden.

Rat, navigation og klimaanlæg stjålet
Virum: En tyv har klokken 02.00 natten til mandag stjålet et rat samt nogle småmønter fra en BMW, som holdt parkeret på Arnevej. Også en BMW, som var parkeret på Virumbakken, har været udsat for tyveri. Det er sket mellem klokken 22.00 mandag og 07.45 tirsdag. Her har tyven stjålet navigationssystem, radio og klimaanlæg.

Mand blottede sig for piger
Allerød: To seks-årige piger fra Allerød blev mandag mellem klokken 10.00 og 15.00 udsat for en blotter. Pigerne havde siddet i et krat ud til cykelstien langs Kratbjergskolen og her var en mand stoppet op og sagt hej til pigerne, hvorefter han blottede sig for dem og forsvandt fra stedet. Manden havde ifølge pigerne en blå jakke på, ikke ret meget hår, og så var han på cykel. Der kan være tale om den samme mand, der tirsdag klokken 13.30 fulgte efter to piger på henholdsvis ni og ti år på Ligusterparken. Her er givet følgende signalement: Mand, 25-30 år, kort lysebrunt hår, iført sorte solbriller, blå windbreaker-jakke med en hvis stribe og kørende på en sort mountainbike.

Påkørsel lukkede for trafikken

Lynge: Et sammenstød mellem to biler medførte tirsdag eftermiddag omkring klokken 15.21, at krydset mellem Nymøllevej og Farremosen blev lukket for trafik. En 44-årig mand fra København blev påkørt af en 55-årig kvinde fra Hørsholm i forbindelse med, at han ville svinge til venstre ad Farremosen. Manden holdt stille og ventede på at foretage svinget, da han blev ramt af den bagvedkørende kvinde. Kvinden blev efterfølgende kørt med ambulance til skadestuen, mens manden selv kørte til skadestuen. Der er ingen oplysninger om parternes skader eller tilstand. Vejen blev åbnet igen efter en times tid.
 
Tricktyves trick blev opdaget

Helsinge: To tricktyves trick med at lægge en avis henover en pung på et bord, blev tirsdag eftermiddag opdaget og tyveriet dermed forpurret. Tricktyvene, en mand og en kvinde, kom klokken 15.30 ind i Klippehjørnet på Vestergade, hvor de på spansk henvendte sig til en af stedets medarbejdere, en 45-årig kvinde. Hun gjorde tydeligt opmærksom på, at hun ikke forstod de to, og herefter tog den kvindelige tricktyv en avis og lagde den over en pung, som lå ved kasseapparatet. Men da kvinden ville tage både avis og pung med sig, opdagede den 45-årige kvinde ”tricket” og fik pungen tilbage fra tyven. De to tricktyve forsvandt herefter fra forretningen. De beskrives som: 

A, mand, sydeuropæisk af udseende, 30-35 år, 175 cm høj, kraftig af bygning, brun i huden med kort, sort hår. Iført sort t-shirt, mørkegrå lærredsbukser. Han talte spansk og medbragte en sort rygsæk. 

B: kvinde,  sydeuropæisk af udseende, 30-35 år, 160-165 cm høj, almindelig af bygning, brun i huden med langt, sort hår. Hendes hår var sat op i en knold i nakken og hun havde to guldtænder i undermunden. Hun talte spansk og var iført mørkt tøj. 
 

Kørte uden kørekort 

Jægerspris: En 19-årig mand fra Kalundborg blev tirsdag aften klokken 17.30 standset, da han kom kørende ad Skovnæsvej. Manden var tidligere frakendt førerretten, men havde alligevel valgt at sætte sig bag rattet på en bil.


Ung kvinde blev slået på trappe

Hellerup: En 16-årig ung kvinde fra Charlottenlund blev mandag aften ved 19-tiden slået i hovedet med en taske, da hun passerede en mand på trappen til spor tre på Hellerup Station. Kvinden blev ramt i baghovedet og måtte en tur på skadestuen for at blive tjekket for hjernerystelse. Manden beskrives som dansk af udseende, 50-60 år, 170-175 cm høj, spinkel af bygning, lyst, kort hår, muligvis kronraget, høje kindben og fremstående øjne. Han var iført sort hættetrøje, baggy bukser og medbragte en sort taske. Overfaldet blev anmeldt tirsdag aften klokken 17.34. 

 
Stjal mobiltelefon fra frisørkunde
Kgs. Lyngby: To mænd stjal tirsdag mellem klokken 17.10 og 17.15 en mobiltelefon fra en kunde i frisørsalonen Fashion Hair på Lyngby Hovedgade. Her kom de to mænd ind og talte med kunden, en 64-årig kvinde fra Søborg, på et sprog, hun ikke forstod. Kvinden havde sin mobiltelefon liggende på nogle ugeblade foran sig, og i den forvirring, der opstod, mens kvinden og frisøren forsøgte at forklare mændene, at de ikke kunne blive barberet i salonen, blev mobiltelefonen stjålet. De to mænd beskrives som østeuropæiske, 30-40 år, ubarberede og iført lange bukser.

Taske med pc stjålet fra bil
Kgs. Lyngby: Fra en Renault Megane, som holdt parkeret på Stades Krog, er der mellem klokken 16.30 og 19.30 stjålet en taske, der blandt andet indeholdt en bærbar pc. 

Mand viste hardball-pistol i tog
Kgs. Lyngby: En 30-årig mand blev tirsdag aften sigtet for forstyrrelse af den offentlige orden. Manden havde vist en pistol til en kvinde, der efterfølgende henvendte sig til togpersonalet, som også havde set pistolen. Flere patruljer kørte til Lyngby Station, hvor manden blev fundet og pistolen, der viste sig at være en hardball-pistol, blev sikret.

Narkobilist standset
Hillerød: En 24-årig mand fra Bogø blev tirsdag aften klokken 20.58 standset, da han kom kørende ad Hillerødvej. En narkometerstest viste, at manden var påvirket af både kokain og cannabis. Han blev sigtet for at køre bil under påvirkning af euforiserende stoffer og taget med til politigården, hvor der blev taget en blodprøve, der skal fastlægge hans nøjagtige påvirkelsesgrad.

Taske stjålet fra bil
Holte: En taske med nogle arbejdspapirer blev tirsdag mellem klokken 20.00 og 21.00 stjålet en taske, der stod på bagsædet af en Renault Clio. Bilen holdt parkeret ved Holte Midtpunkt og tyven har knust en rude i venstre fordør for at skaffe sig adgang til bilen.

Hash og skunk fundet på Ellehammersvej
Helsingør: En gruppe unge fik så travlt med at komme væk fra den gamle betonfabrik, da politiet klokken 21.40 tirsdag aften dukkede op, at det formentlig var nogle af dem, der tabte en mindre mængde hash og skunk i flugten. Udover de euforiserende stoffer, blev der fundet en joint og en kniv i området. 

Ild i biler

Jægerspris: Fem biler, en hæk og et skur brændte klokken 00.59 natten til onsdag. Ilden startede i den ene bil og bredte sig efterfølgende til de øvrige køretøjer samt en hæk og et skur. Det skal nu vurderes, om der skal foretages tekniske undersøgelser for at kunne klarlægge brandårsagen. 
 
Tyve påstod at være udsat for røver
Helsingør: To unge mænd på henholdsvis 15 og 16 år, begge fra Helsingør, forsøgte at skjule deres indbrud i Væftets Madmarked som et gaderøveri. de to drenge var omkring klokken 01.389 brudt ind i Værftets Madmarked, men stak af fra stedet, da en patrulje kom. Den ene af de unge glemte imidlertid sin taske, som blandt andet indeholdt id og de anmeldte kort tid efter, at de var blevet udsat for gaderøveri for at maskere deres gerning. Under afhøringen af de to drenge tilstod de to indbruddet. 
 
Narkobilist standset
Helsinge: En 19-årig mand fra Helsinge blev klokken 02.23 onsdag nat standset og sigtet for narkokørsel, da han kom kørende ad Østergade. En narkometertest viste, at han havde indtaget kokain og en blodprøve skal nu vise hans nøjagtige påvirkelsesgrad.
 
Indbrud anmeldt til Nordsjællands Politi 2. - 3. juli 2019
