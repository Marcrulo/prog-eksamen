Tyveri fra sommerhus, Skibby
Mellem lørdag den 27. april klokken 10.00 og søndag den 5. maj klokken 18.30 var der indbrud i to udhuse til et sommerhus på Strandengen. Låsene blev klippet op, og fra udhusene er der blandt andet stjålet en græsslåmaskine, værktøj og en grill. Forholdet blev anmeldt klokken 09.45.
 
Indbrud i containere, Dyssegård
Klokken 09.51 blev det anmeldt, at to arbejdscontainere, som stod på en byggeplads på Thulevej, mellem lørdag klokken 12.00 og søndag klokken 07.00 var blevet brudt op, idet låsebommen på dørene var skåret op. Fra containerne blev der stjålet værktøj og laserudstyr.
 
Hærværk, Gilleleje
En 63-årig mand konstaterede klokken 10.45, at der var blevet kastet en stor sten gennem vinduet i hans soveværelse på Firhøjvej. Endnu en sten var forsøgt kastet mod et andet vindue, men havde ramt sprossen i stedet. Der sås mærker i gruset i indkørslen efter, at nogen var stukket af derfra, og anmelder nåede at registrere bagenden af en bil køre fra stedet.
 
Vold, Hillerød
Der indløb anmeldelse klokken 11.21 om, at en 22-årig mand og hans kæreste søndag mellem klokken 03.00 og 03.30 sad på Grill House på Torvet, da en kvinde kom ind og begyndte at kalde den 22-åriges kæreste ukvemsord. Herefter opstod der tumult, da kvinden blandt andet spyttede hende i hovedet. Personalet fik efterfølgende smidt kvinden ud fra stedet.

Kvinden beskrives som: ikke etnisk dansk af udseende, 25-26 år, ca. 165 cm, kraftig af bygning, brun i huden med sort hår. Iført mørk jakke og mørke bukser. Talte dansk.
 
Tyveri fra personbil, Kgs. Lyngby
Mellem søndag klokken 16.00 og mandag klokken 09.00 blev bagerste trekantsrude i passagersiden på en BMW, som holdt parkeret på Firskovvej, smadret. Fra bilen blev der blandt andet stjålet den integrerede navigationsskærm, klimapanel og controller. Forholdet blev anmeldt klokken 11.51.
 
Brand, Helsingør
På Murergade var der klokken 20.19 brand på en altan på 2. sal. Beboeren, en 23-årig mand, fik selv slukket branden. Branden er formentlig opstået i en blomsterkasse af træ, idet der blev fundet cigaretskodder i og omkring den. Ruden mellem altanen og stuen blev knust ved branden.
 
Spirituskørsel, Helsinge
En 48-årig lokal mand anmeldte klokken 20.43, at han havde standset en bilist på Holmemosen, som han skønnede påvirket af alkohol. Anmelderen tilbageholdt bilisten, en 24-årig mand fra Greve, indtil patruljens ankomst. Her viste et alkometer, at den 24-åriges promille rigtignok var over det tilladte, og han blev derfor sigtet for spirituskørsel. En blodprøve blev udtaget med henblik på at fastslå den eksakte promille. 
 
Færdselsuheld, Hørsholm
Klokken 20.44 skete der et solofærdselsuheld i rundkørslen på Ådalsvej. Her kom en 37-årig mandlig bilist uden kendt adresse kørende ind i rundkørslen med retning mod Usserød Kongevej og påkørte kantstenen, så fordækket på bilen punkterede, og kofangeren blev totalskadet. Ved patruljens ankomst kunne det konstateres, at den 37-årige var påvirket af alkohol over det tilladte, og han blev derfor sigtet for spirituskørsel.
 
Mistænkeligt forhold, Hellerup
Klokken 22.46 indløb der anmeldelse om, at tre maskerede mænd gik rundt på havnen ved Tuborg Havnevej og stjal blandt andet vin og øl fra flere både. En patrulje kørte til stedet og runderede efter de tre mænd, men de var ikke længere at finde i området.
 
Indbrud anmeldt den 6. - 7. maj 2019 i Nordsjællands politikreds
