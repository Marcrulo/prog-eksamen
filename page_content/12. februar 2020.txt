Tyveri fra varebil, Frederiksværk
Klokken 08.16 blev det anmeldt fra Halsnæs Kommune, at der imellem mandag klokken 15.00 og tirsdag klokken 07.30 var blevet brudt ind i to varebiler, der havde holdt parkeret på Syrevej. Her havde en eller ukendte gerningsmænd knust ruder i varebilerne, hvorefter de havde stjålet værktøj fra køretøjerne.
 
Tyveri fra varebil, Smørum
Klokken 09.32 blev det anmeldt fra et byggefirma, at der imellem mandag klokken 16.00 og tirsdag klokken 06.30 var blevet brudt ind i en varebil, der havde holdt parkeret på Pærevangen. Her havde en eller ukendte gerningsmænd brudt en dør op i varebilen, hvorefter der var blevet stjålet værktøj fra køretøjet.
 
Kørsel i påvirket tilstand, Helsinge
Klokken 11.05 blev en 19-årig mandlig bilist fra Helsinge standset og kontrolleret ved en P-plads på Idrætsvej. Bilisten havde for det første ikke sele på, for det andet fik han narkometeret til at slå ud, og for det tredje lå der en mindre mængde hash i både bilens midterkonsol og handskerum. Den 19-årige blev efterfølgende kørt med til udtagning af blodprøve, der skal fastslå den eventuelle grad af påvirkning.
 
Lommetyveri, Hillerød
Klokken 12.20 anmodede personalet fra Rema 1000 om assistance, da de havde tilbageholdt en kunde som værende lommetyv.

En patrulje blev sendt til stedet, hvor en 45-årig kvinde fra Hillerød blev sigtet for at have stjålet penge fra en anden kundes pung.
 
Færdselsuheld, Helsingørmotorvejen
Klokken 13.59 blev det anmeldt, at der netop var sket et færdselsuheld på Helsingørmotorvejen i sydgående retning nær frakørsel 12 i Hørsholm. En bil ført af en 46-årig mand fra Kokkedal begyndte at aquaplane i forbindelse med de våde vejbaner, hvilket medførte, at den drejede rundt og kørte ind i siden på en bil ført af en 55-årig kvinde fra Hillerød.

Uheldet medførte umiddelbart ingen personskade, men den ene vejbane var kortvarigt lukket, imens der blev ryddet op på stedet.
 

Butikstyveri, Hillerød
Klokken 17.20 blev det anmeldt, at der fra butikken Creme Fraiche på Slotsgade netop var blevet stjålet tøj fra de udendørs stativer, og at en mand og en kvinde var forsvundet ind i en nærliggende opgang med tøjet. En patrulje blev sendt til stedet, men de to personer befandt sig ikke længere i opgangen. Ud fra vidneforklaringer kunne det konstateres, at de to personer var identiske med en mand og en kvinde, som en anden patrulje kort forinden havde bortvist fra samme opgang grundet uroligheder.

Politiet runderede efterfølgende efter de to personer, og kort før klokken 18 blev manden og kvinden udfundet på Slangerupgade. Da patruljen henvendte sig til dem, fandt de den 45-årige kvinde fra lokalområdet i besiddelse af flere beklædningsgenstande med prismærker på fra butikken Creme Fraiche, og hun blev derfor anholdt og sigtet for butikstyveri.
 
Unge skabte uro på bibliotek, Allerød
Klokken 18.28 indløb der anmeldelse om, at en gruppe unge mennesker skabte uro på Allerød Bibliotek og nægtede at forlade stedet trods gentagende henvendelser fra personalet. En patrulje kørte til stedet, hvor ni lokale unge blev truffet. Seks af de unge var over den kriminelle lavalder og blev derfor sigtet for overtrædelse af ordensbekendtgørelsen. Patruljerne kørte ligeledes flere af personerne hjem til deres forældre for at få en snak.

 
Færdselsuheld, Kgs. Lyngby
På Helsingør Motorvejen i sydgående retning skete der klokken 21.05 et færdselsuheld kort før tilkørsel 15. Her mistede en 24-årig mandlig bilist fra Helsingør herredømmet over sin bil grundet glat føre og hagl og påkørte derved autoværnet. En 34-årig mandlig bilist fra København, som kom kørende bagved, påkørte derefter den 24-åriges bil. 

Der skete i forbindelse med uheldet umiddelbart ingen personskade, men en ambulance blev for en sikkerheds skyld sendt til stedet. Grundet bilernes placering måtte 1. og 2. vognbane afspærres, mens der blev ryddet op efter uheldet. 
 
Indbrud i privat beboelse anmeldt den 11.-12. februar 2020 i Nordsjællands politikreds
