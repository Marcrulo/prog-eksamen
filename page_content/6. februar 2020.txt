Wire spændt ud over cykelsti
Frederiksværk: En eller flere ukendte gerningsmænd har på et ukendt tidspunkt forud for onsdag klokken 07.28 spændt en metalwire henover cykelstien på Hillerødved ved Arresøkanalen. En borger tog wiren ned og advarede via en Facebook-gruppe andre borgere, og en 56-årig mand fra Frederiksværk kontaktede på den baggrund Nordsjællands Politi, som sendte en patrulje til stedet for at undersøge sagen nærmere.  

Blev tilbudt slikkepind
Helsinge: En ni-årig dreng fra Græsted blev tirsdag morgen mellem klokken 07.15 og 07.20 kontaktet af en mand ud for Nordstjerneskolen. Manden tilbød drengen en slikkepind og spurgte, om drengen ville med ham. Den ni-årige dreng løb imidlertid fra stedet og fortalte senere sin mor om hændelsen, hvorefter hun kontaktede Nordsjællands Politi. Udover, at manden var almindelig af udseende og mulighed i 30’erne, er der ikke yderligere beskrivelse af ham. 

Hul i benzintank
Ølstykke: En Kia Picanto har mellem klokken 12.00 og 18.00 tirsdag været udsat for hærværk, mens den holdt parkeret på Stationsvej. Her har en ukendt gerningsmand boret hul i bilens benzintank.

Fik stjålet penge op af lomme
Helsingør: En 34-årig mand fik onsdag formiddag klokken 10.30 stjålet et kontantbeløb fra sin lomme. Tyveriet skete ved Ecigz i Stengade, hvor to personer først havde været oppe at skændes med butiksejeren. Herefter henvendte de sig til den 34-årige og afledte hans opmærksomhed, hvorved de kunne stjæle pengene fra hans lomme.

Mulig tricktyv på spil
Hellerup: En mulig tricktyv var onsdag mellem klokken 11.30 og 11.40 på spil i en lejlighed i Høeghsmindeparken. Kvinden gik ind i lejligheden via en ulåst hoveddør, men blev eskorteret ud af lejlighedens beboer, en 91-årig mand. Kvinden beskrives som 35-år, 170 cm høj og kraftig af bygning, brun i huden med sort hår og havde lidt skæve øjne. Hun talte dansk med accent og medbragte en pose appelsiner samt hvide handsker. 

Udgav sig for at være fra trafik-service
Gentofte: En kvinde skaffede sig onsdag omkring klokken 12.00 adgang til en lejlighed på Dalstrøget ved at udgive sig for at være fra Flex-trafik. Kvinden gik rundt i lejligheden og kiggede sig omkring og ville i første omgang ikke forlade lejligheden. Efter lidt tid lykkedes det dog lejlighedens beboer, en 86-årig kvinde, at få kvinden til at forlade lejligheden. Den ubudne gæst beskrives som kvinde, dansk af udseende, ca. 30 år, 175-180 cm høj med brunt hår og iført mørkt tøj. Hun medbragte en gul nettopose og talte dansk uden accent. 

Kørte ind i træ
Helsinge: En 39-årig mand fra Brøndby blev onsdag eftermiddag sigtet for at køre uden kørekort samt for spirituskørsel, efter han kørte ind i en træ på Laugøvej. Manden blev kørt til tjek på skadestuen, hvor han også fik taget en blodprøve, som skal fastlægge hans promille.

Maste sig ind i lejlighed
Virum: En kvinde maste sig onsdag eftermiddag klokken 14.23 ind i en lejlighed på Askevænget. Kvinden havde først sagt til lejlighedens beboer, at hun var fra ejendomskontoret, men det troede beboeren ikke på, og fik efter lidt tid gelejdet kvinden ud af lejligheden. Hun beskrives som ca. 35 år, ca. 180 cm høj, dansk af udseende, spinkel til normal af kropsbygning medmørkt/sort hår. Hun var iført sort tøj, talte dansk og medbragte et net appelsiner. 

Computer stjålet fra bil
Hørsholm: En computer samt et kamera er mellem klokken 16.10 og 17.20 stjålet fra en VW Golf, som holdt parkeret på Hørsholm Kongevej. Tyven har skaffet sig adgang til bilen ved at knuse en siderude.

Mistænkelig mand hoppede over hæk
Klampenborg: En mand hoppede onsdag aften klokken 19.40 over en hæk ved en villa på Strandvejen og fortsatte i retning mod Damgårdsvej. Det synes en opmærksom borger var noget mistænkeligt og kontaktede derfor politiet, der sendte en patrulje til området for at lede efter hæk-hopperen. Han blev imidlertid ikke fundet, men beskrives som mand, romansk af udseende, 35-45 år, 175-180 cm høj, fedladen, brun i huden med kort, sort hår, iført sorte bukser, sort jakke og røde gummisko. Han medbragte en skuldertaske med påskriften ”Roskilde Festival” på remmen. 

Fartmåler væltet
Nærum: To ukendte, mørkklædte gerningsmænd væltede onsdag aften klokken 19.50 det automatiske fartmåleudstyr, som stod på Skyttedal. Mændene løb herefter fra stedet. 

Kørte uden kørekort
Helsingør: En 26-årig mand fra Helsingør blev klokken 01.32 natten til torsdag standset, da han kom kørende ad Nordre Strandvej. Her blev han sigtet for at køre bil, selvom han var frakendt sit kørekort.
 
