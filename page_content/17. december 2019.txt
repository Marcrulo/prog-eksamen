Stjal spiritus
Allerød: En mand stjal mandag morgen omkring klokken 08.35 to-tre flasker spiritus fra Aldi på Bjarkesvej, hvorefter han løb fra stedet i retning mod Kollerødvej. Han beskrives som 160-175 cm høj, havde overskæg og var iført sort arbejdstøj.

Cykler stjålet fra lager

Frederikssund: Ved et indbrud i et lager til Fri Bikeshop i Jernbanegade er der mellem lørdag klokken 14.00 og mandag klokken 07.30 er der stjålet omkring 40 cykler og cykeltilbehør. Tyven – eller tyvene – har skaffet sig adgang til lageret ved at bryde døren og dørkarmen op.
 


Værktøj stjålet fra lager

Helsingør: Mellem lørdag klokken 12.30 og mandag klokken 07.30 er der stjålet bore- og skruemaskiner samt batterier til værktøjet fra et lager ved Havemøbelland på Industrivej. Tyven har brudt en dør til lageret op for at skaffe sig adgang.
 
Kunde slog butiksmedarbejder
Hillerød: En kvinde slog søndag aften klokken 23.28 en 22-årig mandlig medarbejder i Netto på Skansevej. Her havde medarbejderen genkendt kvinden, som tidligere var taget for butikstyveri i forretningen, og bedt hende om at forlade stedet. Men det tog kvinden ilde op og slog den 22-årige i hovedet med en liter mælk. Kvinden beskrives som dansk af udseende, 35-40 år, 180 cm høj og kraftig af bygning, hvid i huden, langt sort hår samlet i en hestehale og iført en slidt, lang, gul jakke. Overfaldet blev anmeldt mandag klokken 11.37.
 
Snød sig til penge
Gilleleje: En mand snød søndag eftermiddag omkring klokken 17.15 en medarbejder i Superbrugsen til at udbetale penge til ham. Manden gik hen til medarbejderen med en seddel, som viste, at kiosken manglede kontanter til hans præmieudbetaling, og fik på den måde en kassemedarbejder til at udlevere pengene til sig, hvorefter han forsvandt. Manden beskrives som dansk af udseende, 30-35 år, 170 cm høj og spinkel af bygning, hvid i huden med kort, sort hår. Han havde et kort, sort skæg på hagen, sår på hals og hænder og revnede fingerspidser. Han talte dansk og var iført sort Puma-jakke og mørke bukser.  Bedrageriet blev anmeldt til politiet mandag klokken 12.44.

Spritbilist standset
Ølstykke: En 72-årig mand fra Ølsted blev mandag eftermiddag klokken 14.15 standset, da han kom kørende ad Frederiksborgvej. Her viste det sig, at han var mere alkoholpåvirket end tilladt, og han blev derfor sigtet for spirituskørsel og taget med på politigården, hvor en læge tog en blodprøve, som skal fastlægge den 72-åriges nøjagtige promille.

Stjal varer i Normal
Kgs. Lyngby: To udenlandske kvinder på henholdsvis 25 og 27 år blev mandag eftermiddag klokken 15.09 taget for butikstyveri i Normal. De to kvinder blev sigtet for tyveriet og tilkendt en straksbøde.

Overfaldet på station
Ølsted: En 22-årig mand fra Frederikssund blev mandag eftermiddag mellem klokken 15.06 og 15.15 overfaldet på Ølsted Station, hvor en anden mand slog den 22-årige i ansigtet flere gange. Overfaldet skyldes muligvis en forudgående strid mellem den 22-årige og gerningsmanden, og politiet har derfor en formodning om, hvem gerningsmanden kan være.

Stjal valuta
Gentofte: En indbrudstyv stjal mandag eftermiddag forskellig valuta fra en villa på Springdamvej. Indbruddet skete klokken 17.01, hvor tyven brød ind gennem et vindue. Han var dog forsvundet fra stedet, da politiet få minutter senere kom til stedet. Tyven beskrives som 160-170 cm, iført hue og mørkt tøj med detaljer på ryggen. Han medbragte en lommelygte. 

Tyv afleverede taske tilbage
Hillerød: Det lykkedes mandag eftermiddag klokken 16.45 en 63-årig mand fra Græsted at få sin taske tilbage fra en tyv, som ellers havde stjålet den fra den 63-årige, mens han sad på Café Station på Søndre Jernbanevej. Tasken havde stået på en stol ved siden af den 63-årige, som gik ud på perronen, da han opdagede, at hans taske var væk. Her fik han øje på tyven, og henvendte sig til ham, hvorefter han fik sin taske tilbage. Tyven beskrives som dansk af udseende, 38-42 år, 180-185 cm høj og spinkel af bygning, hvid i huden, dansktalende, iført  blå jeans, sort dynejakke, mørk kasket og blå sneakers med hvid kant.

Postkasse sprunget i stykker
Liseleje: En postkasse på Winniesvej har mellem klokken 17.15 og 17.45 mandag eftermiddag været udsat for hærværk, idet den er blevet sprængt i stykker.

Narkobilist uden kørekort
Helsinge: En 33-årig mand fra Helsinge blev mandag aften klokken 20.00 standset, da han kom kørende ad Nellerødvej. Her viste det sig, at han kørte bil, selvom han tidligere var frakendt sit kørekort og, at han var påvirket af euforiserende stoffer. Manden blev sigtet for begge overtrædelser og fik taget en blodprøve, som skal vise hans nøjagtige påvirkelsesgrad.
 
