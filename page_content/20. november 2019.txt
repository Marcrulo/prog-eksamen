Færdselsuheld, Ølstykke
Klokken 08.26 skete der et færdselsuheld i krydset Dronning Dagmars Vej/Frederikssundsvej, idet to biler kørte sammen. Her kørte part 1, en 33-årig kvinde fra Glostrup, ad Frederikssundsvej mod vest, mens part 2, en 34-årig kvinde fra Jyllinge, holdt for rødt i venstresvingsbanen på Frederikssundsvej mod øst og skulle fortsætte ad Droning Dagmars Vej mod nord. 

Den 34-årige svingede til venstre, da hun fik grøn venstresvingspil, hvilket medførte sammenstød med den 33-åriges bil, der muligvis kørte over for rødt, da hun fortsatte ad Frederikssundsvej mod vest.

Der skete betydelig materiel skade ved færdselsuheldet, men der skete ingen alvorlig personskade.

På nuværende tidspunkt er der ikke sigtet nogen parter i sagen, men det kan ikke udelukkes, at dette ændrer sig.

Brand, Allerød
Klokken 09.36 indløb der anmeldelse om en brand på Nøglegårdsvej. Politi og brandvæsen blev sendt dertil, hvor det viste sig, at der på stedet var blevet arbejdet med en vinkelsliber og et svejseanlæg ved et arbejdsbord, hvor nogle gløder havde sat ild til noget træsmulder liggende under bordet.

Der skete ingen skader på bygningen, men arbejdsbordet led en smule skade.

Arbejdsulykke, Ølsted

Klokken 11.45 blev det anmeldt, at en medarbejder var kommet til skade i forbindelse med sit arbejde i virksomheden Berendsen. Politi og sundhedsvæsen blev sendt dertil, hvor sundhedsvæsnet ydede behandling til en mand på stedet, inden han blev fløjet med helikopter til Rigshospitalet til yderligere behandling. Nordsjællands Politi har ikke yderligere oplysninger om mandens tilstand.
 
Arbejdstilsynet skal nu rutinemæssigt undersøge, hvordan hændelsen fandt sted.
 
Butikstyveri, Frederikssund
Klokken 14.09 anmeldte personalet fra Føtex, at de stod med en butikstyv, der havde stjålet make-up, tørklæder og punge for omkring 1000 kroner, og at butikstyven ikke var samarbejdsvillig i forhold til at udlevere sine generalia, så personalet kunne foretage en skriftlig anmeldelse af forholdet.
En patrulje blev sendt til stedet, hvilket fik kvindens tunge på gled, og det endte dermed med en sigtelse for butikstyveri til den 45-årige kvinde fra Slangerup.
 
Færdsel i øvrigt, Slangerup
Klokken 15.34 kørte en 35-årig mand fra Allerød i nordlig retning på Kongensgade, da en 77-årig gående kvinde fra Slangerup krydsede vejen. Den 35-åriges køretøj snittede i den forbindelse den 77-årige med lav hastighed, idet hun muligvis ikke havde orienteret sig til fulde, inden hun ville passere gaden. Kvinden blev efterfølgende kørt hjem af Falck med småskrammer på hånden.
 
Færdselsuheld, Nærum
Klokken 17.01 skete der et færdselsuheld på Skodsborgvej, da en bil ført af en 75-årig kvinde fra Nivå kørende i nordøstlig retning påkørte en bil bagfra ført af en 63-årig mand fra Holte, som holdt i kø. Der skete mindre materiel skade ved færdselsuheldet, men ingen personskade.
 
Spirituskørsel, Frederiksværk

Klokken 17.05 blev en 61-årig mandlig knallertfører fra Hundested standset og kontrolleret ved Vinderød Skov. Her fik han alkometeret til at slå ud, og en blodprøve skal nu fastslå mandens eventuelle promille.
 
Kørsel uden førerret, Hørsholm
En 32-årig mandlig bilist fra Helsinge blev klokken 17.59 standset på Usserød Kongevej af en patrulje. Han kunne ikke fremvise et gyldigt kørekort, da han ikke havde generhvervet dette efter at have fået frakendt førerretten, og det blev han derfor sigtet for.

 
Besiddelse af narko og våben, Nivå
Klokken 17.15 standsede en patrulje en bil med to personer ved Nivå Center. Her kunne patruljen konstatere, at der i bilen lå en større mængde hash, ligesom bilens passager, en 27-årig mand fra lokalområdet, var i besiddelse af en bæltetaske indeholdende en moderat mængde hash samt poser til salg deraf. Føreren af bilen, en 22-årig mand fra lokalområdet, var i besiddelse af en mindre mængde hash, og begge mænd blev derfor anholdt og sigtet for disse forhold.

I forbindelse med hændelsen blev patruljen også opmærksom på en anden bil, som kunne knyttes til passageren, og ved ransagning af denne blev der udfundet en pistol, hvorfor den 27-årige også blev sigtet for besiddelse af denne.

Begge mænd fremstilles i dag klokken 14.00 ved Retten i Helsingør.

 
Spirituskørsel, Hundested
Klokken 18.45 blev en 18-årig mandlig bilist fra Hundested standset på Frederiksværkvej. Her viste et alkometer, at han formentlig havde kørt bil med en promille over det tilladte, og han blev derfor sigtet for spirituskørsel. 

Bilisten blev efterfølgende kørt på hospitalet for at få taget en blodprøve, der nu skal fastslå den præcise promille.

 
Tricktyveri, Kgs. Lyngby
Ifølge en anmeldelse, som indløb klokken 19.49, var en 79-årig mandlig beboer på Lyngbygårdsvej omkring klokken 14 blevet udsat for tricktyveri i sin bolig. Her havde en kvinde ringet på og forsøgt at presse sig ind i boligen ved først at stille den 79-årige beboer et spørgsmål om brug af toilet og efterfølgende ved at give ham en pose chips i hånden.

Manden havde bedt om at se kvindens ID, og kvinden fulgte efter ham ud i køkkenet, hvor hun rodede i sine lommer. Kvinden meddelte ham derpå, at hun måtte have glemt det i sin bil og forlod stedet.

Den 79-årige beboer kunne efterfølgende konstatere, at en skuffe i gangen var blevet gennemrodet, men at der ikke umiddelbart var blevet stjålet noget, idet der ikke havde været nogen værdigenstande opbevaret i skuffen.

Kvinden beskrives som: østeuropæisk af udseende, kraftig af bygning, brun i huden og med sort hår. Talte dansk med accent og medbragte en hvid pose.

 
Påkørte parkerede biler, Gentofte
En 48-årig kvinde fra Gentofte kom klokken 20.09 kørende på Adolphsvej, da hun af ukendte årsager påkørte en parkeret bil, som derved ramte en tredje bil, der også holdt parkeret på vejen. Der skete ved uheldet ingen personskade.

 
Mistænkelige forhold, Skævinge
Mellem klokken 22.20 og 22.30 kom en bil kørende på Nygade, og ud fra bilen steg en mand, som muligvis kunne være identisk med en mistænkt til et indbrudsforsøg i området. En 44-årig kvinde fra området, anmeldte derfor, at manden muligvis var på stedet for at forsøge sig med indbrud igen. En patrulje kørte til stedet, men manden var ikke længere at finde i området.

Manden beskrives som: 35-45 år, ca. 190 cm, spinkel af bygning. Iført beige jakke, som muligvis var en Peak Performance dunjakke. 

Klokken 23.17 indløb der endnu en anmeldelse fra Nygade om, at der nu gik to personer rundt i en 37-årig mands indkørsel, hvor de luskede rundt om bilerne på stedet. En patrulje kørte dertil, men de to personer befandt sig ikke længere i området.

Nordsjællands Politi kan ikke afvise, at de to hændelser er relaterede. 

 
Vold, Hillerød
På Old Irish blev en 34-årig mand fra København ifølge en anmeldelse, som indløb klokken 23.33, tildelt op mod ti knytnæveslag i ansigtet af en 29-årig mand fra Hillerød. En patrulje kørte til stedet, hvor de traf den 29-årige, som blev anholdt og sigtet for vold. 

 
Melding om brand på skole, Farum
En melding om brand på Solvangskolen indløb klokken 00.35. Politi og brandvæsen kørte til stedet, og det kunne hurtigt konstateres, at branden formentlig skyldtes en plastikbakke, som stod på komfuret, der ved et uheld var blevet tændt af noget rengøringspersonale på skolen.

 
Indbrudstyve vendte tilbage, Espergærde
Klokken 02.20 blev det anmeldt, at to personer, som formentlig stod bag et indbrud i området dagen forvejen, nu var tilbage og havde knust ruden ind til et hus på Bjergvangen. En beboer fra området, en 47-årig mand, havde denne gang overrasket dem, og de var flygtet fra stedet.

En patrulje kørte til området for at lede efter de to personer, men det var ikke muligt at udfinde dem.

 
Narkokørsel i frakendelsestiden, Hillerød
Klokken 03.40 blev en bil standset på Campusvej. Her kunne føreren af bilen, en 26-årig mand fra lokalområdet, ikke fremvise et gyldigt kørekort, da han var blevet frakendt førerretten. Et narkometer viste, at han formentlig også havde kørt bil under påvirkning af euforiserende stoffer, og han blev derfor sigtet for narkokørsel og kørsel i frakendelsestiden. 

I forbindelse med visitation af føreren, blev han fundet i besiddelse af en mindre mængde hash, og han modtog derfor også en sigtelse for besiddelse af euforiserende stoffer.

Da patruljen ransagede køretøjet, fandt de genstande, som ledte til en mistanke om, at føreren af bilen samt bilens passager, en 35-årig mand fra Hillerød, havde begået indbrud eller havde til hensigt at begå indbrud et ukendt sted. De blev derfor begge sigtet anholdt og sigtet for dette.

Nordsjællands Politi kan af hensyn til efterforskningen ikke kommer nærmere ind på de specifikke detaljer i sagen.

 
Indbrud i svømmehal, Kgs. Lyngby
Mellem tirsdag klokken 23.30 og onsdag klokken 05.40 blev ruden i en dør til billetsalget i Lyngby Svømmehal aflistet, og fra stedet blev der stjålet kontanter og nøgler.
 
Oversigten over indbrud anmeldt den 19. - 20. november 2019 i Nordsjællands politikreds
