Bagrude knust
Frederikssund: En Suzuki Liana, der holdt parkeret på Rosenvænget, har mellem mandag klokken 17.30 og tirsdag klokken 07.00, fået knust bagruden.

Navigationsanlæg stjålet
Hørsholm: En midterkonsol med navigationsanlæg er mellem søndag klokken 23.00 og mandag klokken 06.00 blevet stjålet fra en Mercedes, der var parkeret på Ådalsvej.

Brand i svømmehal
Kgs. Lyngby: Tirsdag eftermiddag klokken 12.55 opstod der brand i Lyngby Svømmehal. Gæsterne i svømmehallen blev evakueret og branden blev hurtigt slukket. Den er formentlig opstået i et elskab. To personer blev kørt til tjek på skadestuen efter at have været udsat for røgen.

Stjal pastasalat og bukser
Kgs. Lyngby: To unge kvinder på henholdsvis 16 og 17 år fra Charlottenlund og Dyssegård blev tirsdag eftermiddag klokken 15.40 sigtet for butikstyveri, efter de havde stjålet et par bukser, drikkevarer og pastasalat i Lyngby Storcenter.

Ulovlig knallert konfiskeret
Frederikssund: En 17-årig ung mand fra Slangerup fik tirsdag eftermiddag konfiskeret sin knallert. Den unge mand kom kørende ad J F Willumsens Vej på en knallert, der kunne køre hurtigere end den var registreret til. Manden blev opdaget af en patrulje og forsøgte i første omgang at køre fra politiet. Han endte dog i et tjørnekrat på Borgmestervænget, hvor han blev sigtet for at køre på en ikke-lovlig knallert og hans knallert blev konfiskeret.

Kørte sammen i vejkryds
Helsingør: To kvinder fra Helsingør måtte en tur til tjek på skadestuen efter de tirsdag eftermiddag klokken 16.25 kørte sammen i krydset Gurrevej/Kingosvej. Den ene kvinde, der er 31 år, ville svinge til venstre ad Gurrevej og ramte i den forbindelse den 82-årige, som kom kørende ligeud af Gurrevej. 
  
Kørte spirituskørsel
Frederiksværk: En 62-årig mand fra Hundested blev tirsdag aften klokken 20.51 standset, da han kom kørende ad Hundestedvej. Her viste en alkometertest, at manden havde drukket mere alkohol end tilladt, når man skal køre bil og han blev derfor sigtet for spirituskørsel.
 
Indbrud anmeldt til Nordsjællands Politi 10. - 11. september 2019
