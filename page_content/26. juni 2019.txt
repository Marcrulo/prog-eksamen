Tyveri fra personbil, Gentofte
Klokken 07.48 blev det anmeldt, at der natten mellem mandag og tirsdag var blevet stjålet to forlygter, airbag og en midterkonsol fra en Mercedes, der holdt parkeret på Bøgevej. Tyven(e) var kommet ind i bilen ved at knuse den lille trekantrude i højre bagdør.


Tyveri fra personbil, Vedbæk
Klokken 08.56 blev det anmeldt, at der natten mellem mandag og tirsdag var blevet stjålet et navigationsanlæg fra en Volkswagen, der holdt på Marievej. Der var ingen tegn på, hvordan bilen var blevet åbnet.


Tyveri fra personbil, Vedbæk
Klokken 10.50 blev det anmeldt, at der natten mellem mandag og tirsdag var blevet stjålet et navigationsanlæg fra en Volkswagen, der holdt på Olgasvej. Tyven(e) var kommet ind i bilen ved at knuse den lille trekantrude i højre bagdør.


Ulovlige knallerter, Frederikssund
Klokken 14.30 blev der kigget på to lokale mænds knallerter på Roskildevej. Da knallerterne blev kontrolleret på rullefelt kunne det konstateres, at de begge var blevet konstruktivt ændret til at kunne køre cirka 50 km/t, hvorfor de to unge mænd på henholdsvis 15 og 16 år blev sigtet for forholdet.


Butikstyveri, Hillerød
Klokken 14.47 blev det anmeldt fra Matas i Slotsarkaderne, at de stod med to butikstyve, der havde forsøgt at stjæle varer for 800-900 kroner.  En patrulje blev sendt til stedet, hvor to unge kvinder fra lokalområdet på henholdsvis 16 og 17 år blev sigtet for forholdet.


Vold, Dronningmølle
Klokken 15.27 anmeldte en 64-årig kvinde fra Fredensborg, at hun et kvarters tid forinden havde haft en disputs med en mand, der havde parkeret en bil med en hund i på Museumsvej. 

Den 64-årige havde åbnet bagklappen på den parkerede bil, idet den efterladte hund efter hendes mening havde siddet og hevet efter vejret samt manglet vand.

Efterfølgende var en mand kommet til stedet, som havde bekræftet over for kvinden, at han var ejer af hunden, og at han havde parkeret bilen. Til dette havde kvinden svaret, at manden ikke kunne tillade sig at efterlade hunden i bilen uden vand. Ifølge anmelderen fik dette manden til at gå truende hen imod hende, hvorefter han slog hende i ansigtet med knyttet hånd. 

Manden beskrives som: Mand, dansk af udseende, 50-55 år, 170-175 cm høj, almindelig af bygning, hvid i huden, gråt mellemlangt hår. Talte dansk. Var iført blå t-shirt, cowboyshorts og kondisko. 

Nordsjællands Politi skal nu undersøge, om manden er den samme, som står som registreret ejer af bilen. Derudover hører politiet gerne fra eventuelle vidner på telefon 114, som måtte have overværet episoden.


Kørsel uden førerret, Frederikssund
Klokken 17.33 blev en 27-årig mandlig bilist med ukendt adresse standset og kontrolleret på en P-plads på Heimdalsvej. Her viste det sig, at han kørte bil, selvom han var blevet frakendt førerretten, hvilket han blev sigtet for. Derudover blev bilen ransaget, og i denne blev der fundet en mindre mængde hash, hvilket også kastede en sigtelse af sig.
 
Færdselsuheld, Skævinge
Klokken 17.40 blev det anmeldt, at der var sket et færdselsuheld på Amtsvejen, hvor to biler var kørt sammen. Færdselsuheldet skete ved, at part 1, en 74-årig mandlig bilist fra Frederiksværk, kom for langt over i den modsatte kørebane, hvorved han med sit sidespejl ramte sidespejlet på en modkørende bil, der blev ført af en 63-årig kvinde fra København.

Trafikken måtte efterfølgende dirigeres, ligesom parterne blev kørt til kontrol på skadestuen.

Den 74-årige blev efter færdselsuheldet sigtet efter færdselslovens bestemmelser.


Drukneulykke, Slangerup

Klokken 17.54 blev det anmeldt, at nogle kammerater havde været ude og bade i Buresø, og at en 25-årig mand i den forbindelse ikke kom med op af vandet, da de andre kammerater gik op. 
 
Kort tid efter blev den 25-årige fundet livløs i vandet, og selv om han i første omgang blev genoplivet, afgik han sidenhen ved døden på Rigshospitalet.
 
Nordsjællands Politi har ikke yderligere kommentarer til episoden, der betragtes som en tragisk hændelse. 

 
Lovgivning om euforiserende stoffer, Holte
Klokken 18.07 blev en 25-årig mand fra Birkerød visiteret på en P-plads ved Vasevej, og i den forbindelse blev han fundet i besiddelse af en mindre mængde hash.
 
Brand, Hillerød
Klokken 18.26 blev der anmeldt brand i et rækkehus på Dyrehavevej. Politi, sundhedsvæsen og brandvæsen blev sendt til stedet, hvor rækkehusets 73-årige kvindelige beboer blev reddet ud og kørt til hospitalet på grund af røgforgiftning. Det vurderes ikke umiddelbart, at der ligger noget kriminelt bag branden.

Brand, Hornbæk
Klokken 19.04 blev der anmeldt brand i en lejlighed på Søren Kannes Vej, hvorfor politi og brandvæsen blev sendt til stedet. Under brandvæsnets arbejde med slukning af branden, blev der fundet en afdød person i lejligheden, som formentlig er lejlighedens beboer - et ligsyn skal senere fastslå dette endeligt. Det vurderes ikke umiddelbart, at der ligger noget kriminelt bag branden.

Vold, Helsingør
Klokken 03.48 anmeldte to forbipasserende vidner, at tre-fire unge mænd var ved at overfalde en anden mand, som lå på jorden på Stengade.

En patrulje blev sendt til stedet, hvor to mænd på 20 og 33 år fra henholdsvis Holbæk-egnen og Helsingør blev truffet. Begge bar præg af at have været udsat for vold, men de to ønskede dog trods dette ikke at anmelde forholdet. De tre-fire unge mænd beskrives som mellemøstlige af udseende, og de løb efter episoden i retning mod stationen.

Færdselsuheld, Ølsted
Klokken 06.38 anmeldte en 64-årig kvindelig bilist, at hun netop havde påkørt en cyklist i rundkørslen på Frederikssundsvej. Her havde hun kørt ad Store Havelse Strandvej mod øst, og i forbindelse med at hun skulle køre ud i rundkørslen, overså hun cyklisten, en 52-årig mand fra Hundested, som cyklede på cykelstien inde i rundkørslen. Cyklisten blev efterfølgende kørt til kontrol på skadestuen, mens bilisten blev sigtet for ikke at have overholdt sin vigepligt.
 
Indbrud anmeldt til Nordsjællands Politi 25.-26. juni 2019
