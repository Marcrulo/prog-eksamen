Indbrud i restaurant, Frederiksværk
Klokken 09.02 blev det anmeldt fra Restaurant Brøl, at der imellem mandag klokken 11.00 og tirsdag klokken 09.00 havde været indbrud, og at gerningsmanden havde knust flere ruder og en del service, ligesom nogle møbler var blevet ødelagt og kasseapparatet var blevet opbrudt.

Via videoovervågningen kunne det ses, at gerningsmanden var en mand på cirka 20 år iført mørkt tøj.

Kørsel i påvirket tilstand, Hillerød
Klokken 09.30 blev en 25-årig mandlig bilist fra Gilleleje standset og kontrolleret på Dyrehavevej. Her fik han narkometeret til at slå ud for cannabis, hvorfor han blev sigtet efter færdselslovens bestemmelser og transporteret til udtagning af blodprøve, der skal fastslå den eventuelle påvirkningsgrad.

Mistænkeligt forhold, Helsingør
Klokken 10.59 anmeldte en borger fra Rogertsvej, at tre personer netop havde forsøgt at stjæle poser med pant fra anmelders carport, men at de tre var stukket af fra stedet på cykel, da de blev råbt an. 

Anmelder beskrev de tre mænd som:

A: Mand, 50 år, iført hue, udenlandsk af udseende, iklædt mørkt tøj
B: Mand, cirka 20 år, udenlandsk af udseende, iklædt mørkt tøj
C: Mand, cirka 20 år, udenlandsk af udseende, iklædt mørkt tøj

Mistænkeligt forhold, Helsingør
Klokken 11.20 anmeldte en borger fra H C Andersens Vej, at tre mænd netop havde været inde på hans grund og kigge ind ad vinduet. Da mændene opdagede, at anmelderen var hjemme, løb de væk og cyklede fra området.

En patrulje blev sendt til området, men de tre mænd blev desværre ikke udfundet.

Nordsjællands Politi kan ikke afvise, at der er sammenhæng imellem episoden på Rogertsvej og episoden på H C Andersens Vej.
 
Kørsel i frakendelsestiden i påvirket tilstand, Hørsholm

Klokken 11.30 blev en 45-årig mandlig bilist fra Albertslund standset og kontrolleret på Helsingørmotorvejen. Her viste det sig, at manden var frakendt retten til at køre bil, ligesom han fik narkometeret til at slå ud, hvorfor manden blev kørt til udtagning af blodprøve, der skal fastslå den eventuelle påvirkningsgrad.
 
Tyveri, Hillerød

Klokken 14.24 anmeldte en 45-årig kvinde fra Hillerød, at hun imellem klokken 14.10 og 14.15 havde fået stjålet sin iPhone 11 Pro i Slotsarkaderne. Anmelderen havde bemærket en kvinde, der havde fulgt efter hende længe, der kan have stjålet telefonen.

Anmelderen beskrev den mulige gerningskvinde som: Asiatisk af udseende, 20-30 år, 160-165 cm høj, spinkel af bygning, med sort hår. Iført hue og stor sort jakke.
 
Butikstyveri, Lyngby
Klokken 15.19 anmeldte personalet fra Magasin, at de havde pågrebet en butikstyv, der havde forsøgt at stjæle en t-shirt og en bluse. Da butikstyven var udenlandsk statsborger, blev en patrulje sendt til stedet, hvor en 24-årig mand blev sigtet for forholdet.
 
Færdselsuheld, Hillerød
Klokken 17.33 blev det anmeldt, at der lå en grab tæt på autoværnet på Lyngevej og var til gene for trafikken, idet blandt andet nogle kabler fra grabben ragede ud på kørebanen. Dette resulterede i, at en varebil fik ødelagt sit sidespejl, idet kablerne hang fast i dette, da varebilen passerede grabben.

Grabben er muligvis røget af, efter at køretøjet, hvor den havde siddet fast på, havde påkørt motorvejsbroen 500 meter i sydøstlig retning fra afkørsel øst. 

En kran blev sendt til stedet for at borttransportere grabben, ligesom der generelt skulle ryddes op på stedet, hvilket medførte, at hastigheden for trafikken på stedet i en periode var nedsat, men klokken 20.26 var al arbejde færdiggjort.

Nordsjællands Politi har på nuværende tidspunkt ikke yderligere oplysninger i sagen, men hører gerne fra ejeren af grabben på telefon 114.

 
Brand i bil, Espergærde
Klokken 19.01 indløb der anmeldelse om brand i en bil, som holdt parkeret på pendlerparkeringsplafsen ved Espergærde Station. Politi og brandvæsen kørte til stedet, hvor der hurtigt kom kontrol over ilden, og branden blev slukket.

Nordsjællands Politi arbejder ud fra en teori om, at branden umiddelbart er opstået som følge af en teknisk fejl.


Spirituskørsel på knallert af flere omgange, Frederikssund
På Højvang blev en 31-årig mandlig knallertfører standset af en patrulje klokken 20.31. Her viste et alkometer, at han formentlig havde ført køretøjet med en promille over det tilladte, og den 31-årige blev derfor anholdt og sigtet for forholdet. En blodprøve blev efterfølgende udtaget med henblik på at fastslå den præcise promille.

Igen klokken 21.20 traf patruljen manden på Kirkestræde. Her fik han endnu en gang alkometeret til at slå ud, fordi han formentlig fortsat havde en promille over det tilladte, mens han havde kørt på knallerten. Han blev derfor anholdt og sigtet på ny, og en blodprøve blev udtaget for at fastslå den præcise grad af påvirkning.


Butikstyveri, Kgs. Lyngby
Klokken 20.55 indløb der anmeldelse om, at en mand klokken 20.09 var gået fra Shell på Nybrovej uden at betale for to Oddset-kuponer. Ekspedienten var optaget af noget andet og opdagede først, da manden var gået, at han ikke havde betalt for de to kuponer.

Manden beskrives som: dansk af udseende, 40-45 år, ca. 180 cm, kraftig af bygning, hvid i huden og skaldet eller kronraget. Iført sort vest. Talte dansk.


Hærværk og tyveri fra biler, Rungsted Kyst
Klokken 21.53 indløb der anmeldelse om, at to personer blev set på parkeringspladsen ved Rungsted Kyst Station, hvor de kiggede ind i flere biler, og der sås flere smadrede ruder på parkerede biler på stedet. Patruljer kørte til stedet, hvor to unge mænd, henholdsvis en 16-årig fra Taastrup og en 15-årig fra Søborg, blev udfundet. 

Ved visitation blev den ene fundet i besiddelse af et par solbriller, som var blevet stjålet fra et af de parkerede køretøjer. Ligeledes var de begge i besiddelse af genstande, som kunne bruges til at smadre ruder med, og de blev derfor anholdt og sigtet for tyveri fra bilen samt hærværk på flere parkerede biler.


Indbrud i tennisklub, Rungsted Kyst
Klokken 06.04 blev det konstateret, at der havde været indbrud i Rungsted Tennisklub. Fra stedet blev der stjålet et pengeskab.
 
Indbrud anmeldt i Nordsjællands politikreds 21.-22. januar 2020
