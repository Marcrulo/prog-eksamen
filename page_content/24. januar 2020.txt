Indbrud i virksomheder, Frederikssund
I løbet af formiddagen indløb der flere anmeldelser om indbrud begået i nattens løb i diverse konsultationer og kontorer på Ny Østergade. 

Den første anmeldelse indløb klokken 07.35 og omhandlede lægeklinikken i nummer 24, hvor gerningspersonen formentlig var kommet ind ved at bryde en dør op. Her var der umiddelbart stjålet en indsamlingsbøsse med en ukendt mængde kontanter i.

Næste anmeldelse indløb klokken 07.59 og omhandlede et kontor i kontorhotellet i nummer 5, hvor en dør var blevet opbrudt. Gerningspersonen havde umiddelbart ikke fundet noget, som han eller hun fandt værd at stjæle.

Endelig indløb der klokken 10.35 yderligere to anmeldelser fra kontorhotellet i nummer 5, hvor to døre var blevet opbrudt. Også her var der ikke umiddelbart blevet stjålet noget.

Nordsjællands Politi har været ude og sikre eventuelle spor fra gerningsstederne.
 
Tyveri af cykler, Farum
Klokken 09.57 anmeldte personalet fra cykelforretningen Velo Pavé, at der mandag eftermiddag imellem klokken 16.30 og 17.30 var blevet stjålet syv cykler. Cyklerne havde stået låst sammen med en stålwire ude foran forretningen, men en eller flere ukendte gerningsmænd havde altså fået brudt denne op.
 
Butikstyveri, Kongens Lyngby
Klokken 10.04 anmeldte personalet fra Johannes Fog Trælast, at de tilbageholdte en butikstyv, der havde forsøgt at stjæle et par bukser til en værdi af 1.248 kroner. Da butikstyven var udenlandsk statsborger, blev en patrulje sendt til stedet, hvor en 28-årig polsk mand blev sigtet for forholdet.
 
Forsøg på manddrab, Jægerspris
Klokken 11.46 blev det anmeldt, at der omkring klokken 10.30 havde været tumult i en kældergang i Møllehegnet imellem to mænd. Her havde en 47-årig mand fra lokalområdet taget kvælertag på en 42-årig mand fra lokalområdet, ligesom den 47-årige havde ytret trusler imod den 42-årige. Et vidne fik dog skilt parterne ad, og fem kvarter senere blev forholdet altså anmeldt.

Den 47-årige mand blev anholdt klokken 17.09, og han bliver fremstillet i grundlovsforhør i Retten i Hillerød i dag klokken 13.00, sigtet for forsøg på manddrab.
 
Butikstyveri, Kgs. Lyngby
Klokken 15.35 blev en 14-årig dreng fra lokalområdet stoppet i Magasin, da han havde stjålet en kasket fra butikken. Grundet drengens unge alder kørte en patrulje kørte til stedet, hvor de fik en alvorlig snak med ham, ligesom de også tog kontakt til drengens forældre samt de sociale myndigheder.
 
Kørsel uden førerret, Frederiksværk
På Hillerødvej standsede en patrulje klokken 16.30 en 35-årig mandlig bilist fra København. Han kunne ikke fremvise et gyldigt kørekort, da han ikke havde erhvervet sig sådan et, og han blev derfor sigtet for kørsel uden førerret.
 
Kemisk forsøg aktiverede brandalarmer, Kgs. Lyngby
Klokken 17.16 indløb der anmeldelse om, at der på Haldor Topsøe ved et kemisk forsøg var sket en kemisk reaktion i nogle beholdere med svovlsyre og svovltrioxid. Reaktionen forårsagede stor varme, hvilket aktiverede brandalarmerne på stedet. Politi og brandvæsen kørte dertil, hvor det kunne konstateres, at der ikke var sket nogen personskade ved hændelsen, og at der heller ikke var fare for spredning af indholdet. 

Brandvæsenet fik beholderne kølet ned, således at trykket i dem faldt, og omkring klokken 18.30 kunne afspærringerne på stedet ophæves.
 
Spirituskørsel, Lynge
Klokken 17.30 indløb der anmeldelse om mulig spirituskørsel på Gl. Nøglegårdsvej. En patrulje kørte til området, hvor de traf en 48-årig mandlig bilist fra lokalområdet. Et alkometer viste, at han formentlig havde kørt bil med en promille over det tilladte, og han blev derfor anholdt og sigtet for spirituskørsel. En blodprøve blev udtaget for at fastslå den præcise grad af påvirkning.
 
Parkeret bil og mur ramt af varebil, Hellerup
Klokken 18.50 påkørte en 21-årig mandlig bilist fra Helsingør en parkeret bil på en parkeringsplads på Lille Strandvej i forbindelse med, at han skulle vende sin varebil. Herefter bakkede han ind i en bygning, så der kom mindre skader på husmuren.

En patrulje kørte til stedet, hvor de kunne konstatere, at føreren af bilen ikke havde førerret, hvilket han blev sigtet for. Det var ikke første gang, den 21-årig kørte bil uden et gyldigt kørekort, og hans bil blev derfor konfiskeret ved hændelsen.
 
Hærværk, Hellerup
Klokken 21.39 indløb der anmeldelse om at en bil parkeret på Sofievej mellem tirsdag klokken 22.00 og onsdag klokken 17.00 havde fået en dyb ridse langs venstre side fra ende til anden. Ifølge anmeldelsen var flere andre biler på vejen også blevet udsat for hærværket.
 
Indbrud på skole, Helsingør
Klokken 01.06 indløb der anmeldelse om indbrud på Helsingør Ungdomsskole. Vinduet til et kontor var blevet opbrudt, mens der var knust en rude i et andet vindue. Patruljer med hunde kørte til stedet, hvor der blev søgt efter gerningsmændene, som dog ikke var at finde i området. Der er på tidspunktet for døgnrapportens udgivelse ingen oplysninger om eventuelle stjålne genstande.
 
Indbrud i forretning, Kgs. Lyngby
Klokken 01.36 indløb der anmeldelse om, at der muligvis var indbrud i Skumbutikken på Lyngby Hovedgade. En patrulje kørte til stedet, hvor de kunne konstatere, at der var knust en rude på stedet. Der er på tidspunktet for døgnrapportens udgivelse ingen oplysninger om eventuelle stjålne genstande. 
 
Tyveri fra byggeplads, Kgs. Lyngby
En anmelder ringede klokken 03.26 og oplyste, at han netop havde set to personer stjæle et svejsesæt på hjul fra en byggeplads ved Lundtoftegårdsvej/Anker Engelunds Vej, hvorefter de var løbet fra stedet, men nu var tilbage igen. Patruljer kørte til stedet, hvor de udfandt svejsesættet og fik kontakt til to personer, en 24-årig mand fra København og en 21-årig mand fra Valby, som svarede til gerningsmændenes beskrivelse. De blev derfor anholdt og sigtet for tyveri fra byggepladsen.
 
Indbrud i privat beboelse anmeldt den 23. - 24. januar 2020 i Nordsjællands politikreds
