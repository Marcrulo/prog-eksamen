Tyverier fra biler
Nordsjælland: Fra flere borgere i Nordsjælland er der det forløbne døgn blevet anmeldt tyveri fra biler. I Rungsted Kyst, er der mellem tirsdag klokken 22.15 og onsdag klokken 07.50 stjålet en midterkonsol med navigationsanlæg samt et rat fra Volkswagen Arteon, som holdt parkeret på Sophienbergvej, ligesom der fra en Mercedes, der holdt på Sophienberg Vænge, mellem tirsdag klokken 19.00 og onsdag klokken 08.00 er stjålet et rat.  På Kålundsvej i Farum har der været tyveri fra en BMW, hvor en tyv mellem tirsdag klokken 21.00 og onsdag klokken 08.00 har stjålet navigationsanlægget. I alle tilfælde har tyven skaffet sig adgang til bilerne ved at knuse en siderude.
 
Påhængsmotorer stjålet
Gilleleje: To både i Gilleleje Havn har fået stjålet deres påhængsmotorer. Det ene tyveri er sket mellem søndag klokken 12.00 og tirsdag klokken 16.00, hvor en sort Mercury 10 Hk påhængsmotor er blevet stjålet fra en jolle. Det andet tyveri er sket i samme tidsrum, og her er der tale om en blå Tomus motor. 
 
Cyklist ramt af bil
Charlottenlund: En 48-årig mand fra Hellerup måtte onsdag formiddag klokken 12.50 en tur på skadestuen, efter han var blevet ramt af en bil på Bernstorffsvej. Her overså en 60-årig kvinde formentlig sin vigepligt og påkørte manden. 
 
Drenge stjal sodavand og energidrik
Ølstykke: To drenge på 12 og 13 år fra henholdsvis Stenløse og Ølstykke blev onsdag middag klokken 11.58 taget for butikstyveri i Fakta på Niels Olsens Vej. Her havde de stjålet henholdsvis en sodavand og en energidrik. 
 
Narkobilist standset
Allerød: En 21-årig mand fra Albertslund blev onsdag klokken 14.51 standset, da han kom kørende ad Hillerødmotorvejen. Her viste det sig, at manden havde sat sig bag rattet, selvom han var påvirket af narkotika. Han fik derfor en sigtelse for kørsel under påvirkning af euforiserende stoffer og blev taget med for at få udtaget en blodprøve, som skal fastlægge hans nøjagtige påvirkelsesgrad.
 
Tricktyv stjal ur
Nivå: Det lykkedes onsdag eftermiddag omkring klokken 15 en tricktyv at stjæle et armbåndsur fra en 33-årig mand fra Nivå. Tyveriet skete på parkeringspladsen ved Nivå Center, hvor den 33-årige blev kontaktet af en mand, som bad om hjælp til at starte sin bil. Da den 33-årige havde hjulpet manden, fik han et stort kram, og da den 33-årige kom hjem, opdagede han, at han manglede sit armbåndsur. Den formodede tricktyv beskrives som en mand på 38-45 år, 185 cm høj og almindelig af bygning, brun i huden med sort, mellemlangt hår. Han talte østeuropæisk, muligvis serbisk, var iført grå, kortærmet polobluse, sorte busker og havde en tatovering på højre underarm. Han kørte i en ældre blå/grøn bil, og der sad en kvinde med en baby på bagsædet. 
 
Anholdt for besiddelse af narkotika
Frederiksværk: Tre mænd på henholdsvis 34, 37 og 40 år fra Hundested blev onsdag klokken 17.21 anholdt og sigtet for overtrædelse af loven om euforiserende stoffer. Mændene blev truffet i en bil på Hillerødvej, og politiet var efterfølgende ude for at undersøge et par adresser i området. Da sagen fortsat er under efterforskning er der på nuværende tidspnkt ikke yderligere oplysninger eller kommentarer. Det bliver i løbet af formiddagen vurderet, om de skal fremstilles i grundlovsforhør.


Kørte uden kørekort
Holte: En 21-årig mand fra Hellerup blev onsdag aften klokken 19.15 sigtet for at køre bil uden førerret. Manden blev standset, da han kørte på Helsingørmotorvejen. 


Hash fundet i busk
Helsingør: Onsdag aften klokken 20.00 var et par politifolk forbi betonfabrikken på Ellehammersvej. Her traf de en mindre gruppe lokale unge i alderen 18 – 20 år, og fandt efterfølgende en mindre mængde hash i en busk. Ingen af de unge ville vedkende sig, at hashen tilhørte dem.


Kastede sodavand ud af bil
Hillerød: En 50-årig mand fra København kontaktede onsdag aften klokken 20.31 politiet for at anmelde, at nogle personer i en hvid personbil havde kastet en sodavand ud af deres bil, da de kørte på Hillerødmotorvejen. Sodavanden ramte den 50-åriges forrude, det er dog ikke oplyst, om og i hvilket omfang, der skete skade på mandens bil.


Havde kniv på sig
Farum: En 20-årig mand fra Farum blev onsdag aften klokken 21.15 sigtet for overtrædelse af Knivloven, da han på Nygårdterrasserne blev fundet i besiddelse af en kniv. Manden blev taget med på politigården, hvor det skal vurderes, om han skal fremstilles i grundlovsforhør.


Fiskegrej stjålet fra bil
Frederikssund: Flere fiskestænger og andet grej samt et navigationsanlæg er blevet stjålet fra en VW Golf, som holdt parkeret på Primulavej. Tyveriet blev anmeldt klokken 05.09 torsdag morgen. 
 
Indbrud anmeldt til Nordsjællands Politi 12. - 13. juni 2019
