Navigationsanlæg stjålet fra bil
Virum: Et integreret navigationsanlæg og et instrumentpanel er mellem lørdag klokken 20.00 og søndag klokken 11.30 blevet stjålet fra en BMW, som holdt parkeret på Biskop Monrads Vej. Tyven har knust en siderude for at skaffe sig adgang til bilen.


Filmoptagelse vakte mistanke
Helsingør: En filmoptagelse vakte søndag eftermiddag mistanke, da 10-12 maskerede personer var forsamlet på Sporegangen. Flere patruljer kørte til stedet og kunne her konstatere, at der ikke var grund til mistanke eller bekymring.


Motorcyklist dræbt i trafikulykke
Skibby: En 43-årig mandlig motorcyklist blev søndag aften klokken 17.36 dræbt i en trafikulykke på Skibbyvej ved krydset ved Kyndbyvej. Ulykken skete, da motorcyklisten kom kørende med høj hastighed og en traktor svingede ud på vejen. Den 43-årige stammer fra Polen og myndighederne arbejder på at lokalisere eventuelle pårørende.


Stjal dåseøl og pølsehorn
Helsingør: En 36-årig mand fra Helsingør blev søndag klokken 20.05 taget for butikstyveri i Fakta på Jernbanevej. Manden havde stjålet seks dåseøl og to pølsehorn.


Tyve tog benene på nakken
Allerød: Tre tyve tog natten til mandag benene på nakken, da en beboer i en villa på Gl. Lyngevej råbte dem an. Beboeren, en 68-årig kvinde, vågnede ved, at et vindue i huset blev knust, og beskrev efterfølgende en af de tyvene som en mand, 20-25 år, spinkel af bygning, iført tætsiddende gråt eller sort tøj.
 
Indbrud anmeldt til Nordsjællands Politi 23. - 26. august 2019
