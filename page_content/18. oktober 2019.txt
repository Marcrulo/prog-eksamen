Tyveri fra omklædningsrum, Lyngby
Klokken 13.26 anmeldte en 20-årig mand fra Lyngby, at hans skab i omklædningsrummet i Fitness World var blevet opbrudt onsdag aften imellem klokken 22.00 og 22.30, og at en eller flere ukendte gerningspersoner havde stjålet en bilnøgle samt hans medlemskort til Fitness World.

Forsøg på bedrageri, Helsinge
Klokken 15.10 anmeldte en 53-årig mand fra Helsinge, at en mand imellem klokken 14.15 og 14.30 havde været forbi for at købe den 53-åriges telefon, som han havde haft til salg på dba.dk.

Da køberen skulle betale for telefonen, sagde han, at hans far ville overføre pengene via Nordea. Den 53-årige modtog derefter en SMS, der så ud til at komme fra Nordea, hvor der stod, at pengene ville tikke ind på hans konto fra et specifikt kontonummer inden for 24 timer. Dette fandt den 53-årige mistænkeligt, og han kontaktede derfor Nordea, som ikke kunne bekræfte fremgangsmåden eller sms’en. 

I mellemtiden havde køberen sagt, at han ville gå udenfor og ringe til sin far, og da sælger havde lagt på med Nordea og ville kigge udenfor til køberen, var denne væk. Den 53-årige havde stadig telefonen til salg i sin besiddelse.

Butikstyveri, Helsingør
Klokken 15.20 anmeldte personalet fra Normal, at to butikstyve havde stjålet to hårolier til 125 kroner. En patrulje blev sendt til stedet, hvor to kvinder på henholdsvis 44 og 37 år fra Århus blev sigtet for forholdet. På de to blev der desuden fundet en bilnøgle, og da bilen blev undersøgt nærmere, blev der desuden fundet stjålne varer for 250 kroner fra ONLY samt stjålne varer for 1.300 kroner fra H&M, hvorfor de i alt endte med en tredobbelt sigtelse for butikstyveri.

Tyveri fra svømmehal, Helsinge
Klokken 15.25 anmeldte en 75-årig kvinde fra Gentofte, at hun omkring klokken 14.30 havde fået stjålet sin pung fra sin taske i omklædningsrummet i Helsinge Svømmehal. En anden gæst havde tabt en parfume på gulvet, som smadrede, og den 75-årige hjalp i den forbindelse med oprydningen efter dette. Da den 75-årige vendte retur til sine ting, manglede hendes pung fra hendes taske.

Hærværk, Frederikssund
Klokken 17.21 blev det anmeldt, at en råbende og skrigende mand havde kastet to sten på kiosken på Frederikssund Station. En patrulje blev sendt til stedet, hvor en 22-årig udenlandsk mand blev anholdt og sigtet for hærværk.

Overtrædelse af søloven, Frederiksværk
Klokken 19.54 anmeldte en 42-årig mand fra Frederiksværk, at han ikke havde set sit familiemedlem, en 69-årig mand fra Frederiksværk, siden klokken 15, da denne sejlede ud i en lille motorjolle fra Frederiksværk. De to havde telefonisk kontakt klokken 19, hvor manden stadig befandt sig til søs, og anmelderen var derfor nervøs for, om manden selv kunne komme ind til land igen.

En helikopter blev sendt i luften for at kigge efter manden og jollen, ligesom JRCC ledte efter manden til vands. Omkring klokken 20.30 blev jollen spottet af helikopteren, hvorefter JRCC fra deres båd fik kontakt med manden i jollen, og denne blev fragtet ind til havnen i Frederiksværk. Da manden fremstod beruset og var årsag til en større søredning, blev han sigtet for overtrædelse af søloven og taget med til udtagelse af blodprøve.

Vold, Frederikssund
Klokken 22.04 anmeldte en 46-årig mand fra Frederikssund, at han nær krydset Ådalsvej/Kastanie Allé var blevet udsat for vold af for ham tre ukendte personer, der havde tildelt ham flere knytnæveslag, hvorefter de tre havde forladt området.

En patrulje blev sendt til stedet for at afhøre manden, som kort forklarede, at han var kommet gående ad Ådalsvej, da de tre havde overfaldet ham bagfra. Manden havde fået diverse skrammer hist og pist, og han blev derfor opfordret til at tage på skadestuen og modtage behandling samt få dokumenteret skaderne.

Manden beskrev de tre som:
A. Mand, anden etnisk herkomst end dansk, ca. 170-175 cm høj. Iført sort jakke og sorte bukser.
B. Mand, anden etnisk herkomst end dansk, ca. 170-175 cm høj. Iført sort jakke og sorte bukser.
C. Mand, anden etnisk herkomst end dansk, ca. 170-175 cm høj. Iført rød jakke m. hvid skrift på maven og sorte bukser.

Kørsel i påvirket tilstand, Hornbæk
Klokken 00.31 blev en 24-årig mandlig bilist fra Gilleleje standset og kontrolleret på Nordre Strandvej. Den 24-årige fik alkometeret til at slå ud, ligesom han også fik narkometeret til at slå ud for kokain, og han blev derfor taget med til udtagning af blodprøve, der skal fastslå den eventuelle påvirkningsgrad.

Kørsel uden førerret, Kokkedal
Klokken 00.50 blev en 28-årig mandlig bilist fra Brønshøj standset og kontrolleret på Holmegårdsvej. Her viste det sig, at han havde sat sig bag rattet, selvom han havde et kørselsforbud, og han blev derfor sigtet for forholdet.

Spirituskørsel, Hillerød
Klokken 01.31 blev en 41-årig mandlig bilist fra Fredensborg standset og kontrolleret på Fredensborgvej. Under kontrollen fik han alkometeret til at slå ud over den tilladte promillegrænse, og han blev derfor taget med til udtagning af blodprøve, der skal fastslå den eventuelle promille.

Mistænkeligt forhold, Hillerød
Klokken 01.57 ringede en borger fra Søbuen og fortalte, at en varevogn netop havde holdt foran et hus et andet sted på vejen, og at en person listede rundt i husets have med en lommelygte. Under samtalen kørte varevognen fra stedet, men en patruljevogn kørte alligevel til området for at kigge efter varevognen, der dog ikke blev fundet.

Stor ros til borgeren for at ringe og anmelde det mistænkelige forhold, og Nordsjællands Politi opfordrer alle til at ringe 114, hvis de observerer noget mistænkeligt, hvor det kan være relevant at inddrage politiet.
 
Indbrud anmeldt i Nordsjællands politikreds 17.-18. oktober 2019
