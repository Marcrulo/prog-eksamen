Tyveri af hjul, Hornbæk

Klokken 07.23 blev det anmeldt, at der tirsdag mellem klokken 16.00 og anmeldelsestidspunktet var blevet stjålet det højre baghjul fra en Toyota Aygo, der holdt parkeret på en P-plads på Johannes Ewalds Vej. Bilen var blevet klodset op på en grøn mælkekasse, hvorefter hjulet var blevet afmonteret.
 
Forsøg på tyveri fra personbil, Gentofte
Klokken 07.35 blev det anmeldt, at der natten til onsdag klokken 01.00 havde været et forsøg på tyveri fra personbil på Grønnevænge i Charlottenlund.
Klokken 01.00 havde nogle beboere hørt en rude knuses, hvorefter beboerne havde kigget udenfor og set en person, der havde smadret en rude i en parkeret bil, inden personen stak af, da denne følte sig opdaget.
Personen beskrives som: Mand, dansk af udseende, 40-50 år, 180 cm, almindelig af bygning, hvid i huden, med lyst kort hår, iført rygsæk.
 
Tyveri fra personbiler, Birkerød

Onsdag formiddag indløb der tre anmeldelser fra Birkerød, hvor henholdsvis to BMW’er og en VW i nattens løb havde fået knust en rude, hvorefter de indbyggede GPS-systember var blevet stjålet. Bilerne holdt parkeret på Kløvervænget, Gærdet og Carinaparken.
 
Tyveri fra varebiler, Virum
Onsdag formiddag indløb der to anmeldelser fra Virum, hvor to varebiler i løbet af natten var blevet brudt op, hvorefter der var blevet stjålet værktøj fra varebilerne. Bilerne holdt parkeret på Virumgade og Hummeltoften.
 
Pung stjålet fra bukselomme, Farum
En 73-årig mand fra Farum fik mellem klokken 11.00 og 12.00 stjålet sin pung, som han opbevarede i sin bukselomme, mens han var i Jem & Fix. Han brugte sin pung, da han skulle betale i butikken og opdagede først, da han kom hjem, at den ikke længere var i bukselommen.
 
Mistænkeligt forhold, Vedbæk
Klokken 13.21 blev det anmeldt fra en bolig på Fagerlunden, at en fremmed mand havde ringet på døren klokken 13.00 og på gebrokkent engelsk spurgt, om han måtte cykle i skoven. Den fremmede beskrives som:

Mand, cirka 25 år, 165 cm høj, almindelig af bygning, sort i huden, talte dårligt engelsk. Var iført en mørk kasket og en blå rygsæk med en rød stribe.


Færdselsuheld, Gentofte
Klokken 13.36 blev et færdselsuheld i krydset Lagergårdsvej/Lyngbyvej anmeldt. En personbil ført af en 36-årig mand fra Virum kørende sydøst ad Lyngbyvej kørte angiveligt over for rødt ind i krydset Lagergårdsvej/Lyngbyvej. Dette medførte et sammensted med to andre personbiler, disse ført af henholdsvis en 30-årig mand fra København samt en 30-årig mand fra Ølstykke, der begge kørte ad Lagergårdsvej mod nordøst og svingede ind på Lyngbyvej. Der skete ved færdselsuheldet ingen personskade.
 

Mistænkeligt forhold, Hornbæk
Klokken 14.11 anmeldte en ansat ved Til-Tops Klatrepark Havreholm på Klosterrisvej, at han klokken 13.25 havde observeret en mand, som muligvis kunne have haft noget at gøre med nogle knuste ruder i to parkerede biler på stedet. Manden havde ifølge anmeldelsen holdt i tomgang nogle meter fra bilerne og kigget sig nervøst omkring, inden han forlod stedet. Anmelder konstaterede efterfølgende, at der havde været indbrud i de to biler.

Manden beskrives som: mand, ikke etnisk dansk af udseende, 25-35 år, almindelig af bygning, brun i huden med sort kort hår.
 
Færdsel i øvrigt, Fredensborg
Klokken 14.44 anmeldte en mandlig cyklist, at han netop var faldet i rundkørslen på Humlebækvej, idet der var spildt en del hydraulik- eller motorolie på stedet. Brandvæsnet blev orienteret, som ville køre til stedet og udbedre forholdet.
 
Narkokørsel, Kgs. Lyngby
Efter en anmeldelse klokken 16.52 om, at en mand netop sad og røg en joint i sin bil på Kanalvej, kørte en patrulje til området og standsede bilen ved Cirkle K på Klampenborgvej. Her viste et narkometer, at bilisten, en 35-årig mand fra lokalområdet, var påvirket af kokain og cannabis. Han blev derfor sigtet for narkokørsel.


Uoverensstemmelse i trafikken førte til vold, Frederikssund
Klokken 17.26 indløb der anmeldelse om, at en 20-årig mand fra området var blevet slået i ansigtet af en anden mand som konsekvens af en uoverensstemmelse vedrørende en overhaling på Roskildevej klokken 15.50. 

Ud fra vidneforklaringer har Nordsjællands Politi en formodning om, hvem gerningsmanden er, og han kan forvente at høre fra politiet snarest.
 
Blufærdighedskrænkelse ved beføling, Hellerup
Klokken 19.14 blev en 19-årig mand fra København sigtet efter straffelovens paragraf 232, efter han omkring klokken 17.00 havde henvendt  sig til en ung kvinde nær Hellerup Station og komplimenteret hendes udseende, hvorefter han krammede hende, uagtet at hun ikke ønskede det. En anden ung kvinde var uafhængigt af den første kvinde også blevet antastet af manden og forsøgt komplimenteret, men i dette tilfælde var det blevet ved det.


Tyveri, Klampenborg
Klokken 19.36 blev det anmeldt, at en 72-årig mand fra Ringsted havde fået stjålet sin rygsæk indeholdende diverse habengut fra sin rollator under et besøg på Dyrehavsbakken onsdag mellem klokken 11.00 og 15.00.


Brand, Dronningmølle
Klokken 20.03 blev der anmeldt brand i et hegn på Munkerup Strandvej, hvorfor politi og brandvæsen blev sendt til stedet. Branden blev hurtigt slukket, og en kvinde på stedet blev efterfølgende sigtet for overtrædelse af beredskabsloven, idet branden var opstået i forbindelse med brug af en ukrudtsbrænder.


Mistænkeligt forhold, Holte
Klokken 20.21 blev det anmeldt, at mindst fire pesoner var samlet på Skovlyporten, og at to af dem var uvenner. Den ene person blev af flere vidner set med kniv og jernrør, inden han af uvisse årsager løb fra stedet.

Flere patruljer blev sendt til området, hvor to personer blev truffet, hvis oplysninger blev noteret. 
 
Forsøgte at stjæle cykel, Frederikssund
To mænd forsøgte klokken 22.24 at stjæle en 20-årig lokal kvindes cykel på Frederikssund Station. Det lykkedes dog ikke for dem, og de kørte fra stedet på to andre cykler. 

De to mænd beskrives som:
A: 20-25 år, almindelig af bygning, hvid i huden. Iført kasket, sort joggingtøj med gråt ærme og hvidt mønster. Talte fremmedsprog.

B: 20-25 år, almindelig af bygning, hvid i huden. Iført kasket, mørkt tøj, muligvis mørkeblå jakke med termomønster på ryggen. Talte fremmedsprog.


Brand, Virum
Klokken 23.52 blev det anmeldt, at der var gået ild i en dyne i en bolig på Virum Stationsvej. Politi og brandvæsen kørte til stedet, hvor det kunne konstateres, at beboeren, en 83-årig kvinde, selv havde fået slukket branden. Hun blev efterfølgende kørt til hospitalet for at blive kontrolleret for røgforgiftning.


Berusede mænd på tag, Helsingør
Ifølge en anmeldelse, som indløb klokken 00.44 gik der to unge mennesker rundt på taget af nogle bygninger på Sct. Anna Gade. En patrulje kørte til stedet, hvor de kunne konstatere, at tre unge berusede mænd ganske rigtigt befandt sig på bygningernes tag. Patruljen sendte de tre unge hjem med en formaning om deres opførsel.


Indbrud i sportsforretning, Helsingør
Klokken 02.55 indløb der anmeldelse om, at der netop havde været forsøg på indbrud i Dykkershoppen på Kingosvej, idet to personer havde knust ruden ind til butikken ved at kaste en flise gennem butiksvinduet. De var dog blevet afbrudt i deres foretagende og kørte fra stedet på en knallert.

Patruljer kørte til stedet for at lede efter gerningsmændene, men de var ikke længere at finde i området.

De to personer beskrives som:
A: mand, ikke etnisk dansk af udseende, almindelig af bygning. Iført sort hættetrøje og mørke bukser.

B: mand, ikke etnisk dansk af udseende, almindelig af bygning. Iført sort hættetrøje og mørke bukser. Medbragte sort knallert uden nummerplade.
 
Kørsel uden førerret, Gentofte
Klokken 03.10 blev en 37-årig mand fra Helsingør standset i sin bil på Motorring 3 kort før afkørslen til Jægersborgvej. Han kunne ikke fremvise et gyldigt kørekort, da han ikke havde erhvervet sig sådan et, og han blev derfor sigtet for kørsel uden førerret.
 
Indbrud anmeldt i Nordsjællands politikreds 5.-6. juni 2019
