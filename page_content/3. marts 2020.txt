Gasflasker stjålet
Helsingør: Fra et stålbur, som stod ved Dagrofa, er der mellem klokken 02.30 og 04.30 mandag nat stjålet flere gasflasker. Tyven eller tyvene har klippet hængelåsen til stålburet op for at få fat i gasflaskerne.

Cykelholder og cykel stjålet
Dyssegård: Mellem fredag klokken 12.00 og mandag klokken 12.00 er der stjålet en cykelholder til en bil samt en cykel af mærket Cube AMS fra en carport på Fruevej.

Tagpap stjålet
Hørsholm: Mellem fredag eftermiddag klokken 14.00 og mandag morgen klokken 07.00 er der stjålet flere ruller tagpap fra en byggeplads på Møllevænget.

Hegnspæle sparket i stykker
Holte: Fire hegnspæle på Pile Allé er mellem lørdag klokken 23.00 og søndag klokken 03.00 blevet ødelagt. Pælene er formentlig blevet sparket i stykker, og hærværket blev anmeldt mandag klokken 13.42

Gamle bilbatterier stjålet
Frederikssund: Mellem fredag eftermiddag klokken 15.00 og søndag klokken 08.10 er der stjålet et større antal gamle bilbatterier fra FTZ på Elsenbakken. Batterierne stod på en aflåst parkeringsplads ved virksomheden, og tyveriet blev anmeldt mandag klokken 14.13.

Madlavning gik op i røg
Helsingør: Politi og brandvæsen måtte mandag eftermiddag klokken 14.55 rykke ud til Belvederevej, hvor der var melding om røg og brand. Det viste sig, at madlavningen i den pågældende lejlighed var gået op i røg, og beboeren allerede havde sørget for at sætte gryden udenfor og var begyndt at lufte ud. 

Brand i akvarium
Charlottenlund: Mandag eftermiddag klokken 16.48 opstod der brand i det tidligere Danmarks Akvarium. Politi og brandvæsen kom til stedet, og kunne konstatere, at branden var startet i kælderen. De nærmere omstændigheder omkring branden skal undersøges nærmere, men det formodes, at branden var påsat.

Spritbilist standset
Skævinge: En 49-årig mand fra Slangerup blev mandag eftermiddag klokken 17.30 sigtet for spirituskørsel, efter han var standset på Strølillevej. Manden blev taget med på hospitalet for at få taget en blodprøve, som skal fastlægge hans nøjagtige promille.

Stjal pantflasker
Skibby: To drenge på 14 og 15 år, begge fra Skibby, blev mandag aften klokken 17.42 sigtet for butikstyveri, efter de blev taget i at stjæle en pose med pantflasker fra Nettos baggård på Hovedgaden. På grund af drengenes unge alder blev både deres forældre og de sociale myndigheder underrettet. 

Kørte uden kørekort
Hørsholm: En 51-årig mand fra Hørsholm blev mandag aften klokken 18.24 sigtet for at køre uden førerret. Manden blev standset, da han kom kørende ad Rungstedvej, selvom han tidligere var frakendt sit kørekort.

Fandt hash i bil
Helsingør: En 18-årig mand fra Tikøb blev mandag aften klokken 19.37 siget for at være i besiddelse af en mindre mængde hash, som blev fundet i hans bil på Rasmus Knudsens Vej. Samme sted traf politiet en 18-årig mand fra Helsingør, som også var i besiddelse af en mindre mængde hash og blev sigtet for dette.

Unge skabte uro flere steder
Birkerød: Politiet måtte flere gange mandag aften køre til Birkerød, hvor nogle unge skabte uro. Således bankede fem unge mellem 13 og 16 år, alle fra Birkerød, kort før klokken 20.00 på ruderne til en børnehave på Bakkevej, og råbte ukvemsord og trusler mod en kvinde, der gjorde rent i børnehaven. Politiet kom til stedet og fik fat i de unge, som blev belært om ordentlig opførsel. Desuden bliver både de unges forældre og de sociale myndigheder underrettet om episoden. Ikke længe efter kørte en patrulje til Birkerød Bibliotek, hvor en anden gruppe unge også havde svært ved at opføre sig ordenligt. Her blev syv unge i alderen 16 - 20 år bortvist, efter de havde smidt med ting, råbt og i det hele taget udvist en temmelig dårlig opførsel. 
 
