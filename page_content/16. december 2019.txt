Mistænkeligt forhold, Gentofte
Klokken 08.14 anmeldte en beboer i en etageejendom på Snogegårdsvej, at en fremmed mand prøvede på at komme ind i hendes lejlighed.

En patrulje blev sendt til stedet, hvor det kunne konstateres, at det var underboen, der på grund af beruselse havde taget fejl af sin egen og overboens etage. Patruljen fik gelejdet underboen ned til den rette etage og puttet ham i sin egen seng.

Tyveri fra lomme, Hillerød
Klokken 09.43 anmeldte en 57-årig mand fra Nærum, at han i løbet af natten havde fået stjålet sin pung indeholdende kontanter, efter han var faldet i søvn i ventesalen til højre for kiosken på Hillerød Station.

Mistænkeligt forhold, Helsingør
Klokken 10.02 anmeldte en forbipasserende kvinde, at to mænd angiveligt var ved at forsøge at bryde ind i en bil, der holdt parkerede ved Svingelport/Ved Strandgade. De to mænd stak dog af fra stedet, da de følte sig opdaget, og selvom en patrulje blev sendt dertil, blev mændene ikke udfundet.

De to beskrives af anmelderen begge som mellemøstlige af udseende, og de kørte fra stedet i en VW Golf af ældre årgang.

Færdselsuheld, Hornbæk

Klokken 11.25 skete der et færdselsuheld på Nordre Strandvej i krydset ved A R Friis Vej, idet en 86-årig kvindelig bilist fra Dronningmølle kørende i østlig retning på Nordre Strandvej skulle svinge til venstre ind på A R Friis Vej. I forbindelse med venstresvinget påkørte den 86-årige en 74-årig mandlig cyklist fra Hornbæk, der cyklede ad Nordre Strandvej i vestlig retning.
 
Bilisten blev sigtet for ikke at have udvist tilstrækkelig agtpågivenhed i situationen, ligesom hun blev sigtet for at have sat sig bag rattet, selvom hendes førerret var blevet administrativt inddraget, mens cyklisten blev kørt til kontrol på skadestuen.
 
Færdselsuheld, Hillerød

Klokken 11.55 skete der et færdselsuheld i krydset Nødebovej/Hillerødvejen, idet en 81-årig kvindelig bilist fra Fredensborg kørende i sydlig retning på Nødebovej skulle svinge ind på Hillerødvejen, og i den forbindelse påkørte bilisten en 43-årig mandlig cyklist fra Hillerød, der kom cyklende på Hillerødvejen.
Cyklisten havde efterfølgende smerter i ryggen, og han blev derfor tilset af personalet fra en ambulance, inden han blev kørt til kontrol på skadestuen, mens bilisten blev sigtet for ikke at have overholdt sin vigepligt.
 
Tyveri fra taske, Lyngby

Klokken 13.59 anmeldte en 93-årig kvinde fra Lyngby, at hun havde fået stjålet sin pung, efter hun havde foretaget nogle indkøb i Netto på Jernbanepladsen.
Kvinden havde betalt for sine varer og lagt pungen i sin taske, der ikke kunne lukkes helt, og da hun efterfølgende kom hjem, var pungen væk.
 
Konstatering af ID, Helsingør

Klokken 14.18 kontaktede DSB politiet og bad om hjælp til at få konstateret identiteten på en passager i et tog ved spor 3, idet passageren ikke ville oplyse sine generalia i forbindelse med udskrivelsen af en afgift for at have kørt uden billet. En patrulje blev sendt til stedet, hvilket fik passagerens tunge på gled.
 
Færdselsuheld, Nivå
Klokken 14.52 skete der et færdselsuheld i krydset Islandshøjvej/Nivåvej, idet en 27-årig mandlig bilist fra Nivå kørte frem for ubetinget vigepligt, hvilket førte til, at en bil ført af en 46-årig mandlig bilist fra Humlebæk, påkørte venstre side af den 27-åriges bil.

Den 27-årige stak efterfølgende af fra stedet, men vendte sidenhen tilbage, efter en patrulje var ankommet. Den 27-årig blev sigtet for ikke at have overholdt sin ubetingede vigepligt, ligesom han blev sigtet for overtrædelse af loven om euforiserende stoffer, idet han røg en joint, da han returnerede.

Der skete umiddelbart ingen personskade ved færdselsuheldet.
 
Færdselsuheld, Birkerød
På Bistrupvej ved tilkørslen til Hillerødmotorvejen skete der klokken 16.05 et færdselsuheld, idet to biler kørte sammen. Der skete ved uheldet stor materiel skade, således at kun det ene spor på vejen var farbart, og der måtte rekvireres hjælp for at få bilerne fjernet.

Der skete ved uheldet ikke umiddelbart større personskade på de to parter, som var en henholdsvis 32-årig mand fra Næstved og en 73-årig mand fra Jægerspris.


Bortvist fra 7/Eleven, Hillerød
Ifølge en anmeldelse, som indløb klokken 16.10 befandt der sig en person i 7/Eleven på Søndre Jernbanevej, som virkede truende i sin adfærd over for personalet og ikke ville betale for sine varer. En patrulje kørte til stedet, hvor det blev vurderet, at manden, en 25-årig uden kendt adresse, ikke havde begået butikstyveri, men grundet hans truende adfærd blev han bortvist fra stedet.


Mand faldet i vandet, Hørsholm
Klokken 16.41 indløb der anmeldelse om, at en mand var faldet i vandet på Moldrupvej/Stampevej. Politi, brandvæsen og sundhedsmyndigheder kørte til stedet, hvor manden, en 92-årig fra området, i mellemtiden var blevet reddet op af vandet af en 38-årig lokal mand. Den 92-årige havde det efter omstændighederne godt.


Brand på skole, Frederikssund
Der indløb klokken 17.15 anmeldelse om brand i en hal på Trekløverskolen, afdeling Marienlyst på Odinsvej. Patruljer kørte til stedet, hvor brandvæsenet også befandt sig og slukkede branden. Det formodes, at et ukendt antal gerningsmænd har tiltvunget sig adgang til stedet, hvor de har opbrudt nogle skabe og antændt ild to forskellige steder.


Færdselsuheld, Birkerød
Klokken 17.55 skete der et færdselsuheld på Duemosevej ca. 50 meter nord for Bistrupvej, da en 89-årig mandlig bilist af ukendte årsager mistede herredømmet over sin bil og kørte i grøften. Føreren af bilen blev efterfølgende kørt til hospitalet for at blive tjekket, men der skete ikke umiddelbart større personskade.


Uoverensstemmelse om parkering førte til vold, Hellerup
Klokken 17.55 ville en 62-årig kvindelig beboer køre i sin bil, som holdt parkeret i en garage på Indelukket. Imidlertid holdt en 38-årig lokal mands bil foran garagen, og da kvinden bad ham flytte bilen, råbte han ukvemsord efter hende og tildelte hende en lussing i ansigtet, skubbede hende i brystet samt sparkede hende på begge lår. En patrulje kørte til stedet, hvor de anholdt og sigtede den 38-årige mand for vold.


Overtrædelse af beredskabsloven, Skibby
En 53-årig kvinde var klokken 19.21 i gang med at lave keramik på en adresse på Vigvejen. Efter brænding af keramikken blæste noget afskærmning af, hvorved der opstod brand på stedet. Politi og brandvæsen kørte til stedet, hvor kvinden i mellemtiden selv havde fået slukket branden med brandslukker.

Kvinden blev efterfølgende sigtet for overtrædelse af beredskabsloven. 


Mistænkeligt forhold, Hellerup
Ifølge en anmeldelse, som indløb klokken 23.44, havde en varebil netop parkeret bag en container på Hambros Alle, og fire maskerede personer var kravlet ud fra varerummet og gik rundt og tog i døren ind til en villa. 

En patrulje kørte til stedet, hvor de fik kontakt til varebilen. Det kunne ikke fastlægges, hvad hensigten med personernes færden ved villaen skyldtes, men den ene af personerne, en 22-årig mand uden kendt adresse, blev sigtet for besiddelse af euforiserende stoffer, idet han var i besiddelse af mindre mængde hash. 


Brand forårsaget af juledekoration, Kgs. Lyngby
Klokken 23.51 indløb der anmeldelse om, at der var brand i en lejlighed på Rønne Alle. Politi og brandvæsen kørte til stedet, hvor lejlighedens beboer, en 66-årig kvinde samt hendes hunde og katte måtte reddes ud af lejligheden. Brandvæsenet fik hurtigt slukket branden, som derved ikke nåede at sprede sig til andre lejligheder.

Beboeren blev kørt på hospitalet til behandling for røgforgiftning, og kvindens hunde og katte blev fragtet til et dyreinternat, hvor de blev tilset. Den ene kat måtte aflives grundet alvorlig røgforgiftning, men de andre katte samt hundene havde det efter omstændighederne godt. 


Mand ville ikke forlade tog, Helsingør
En 56-årig mand uden kendt adresse ville klokken 00.05 ikke forlade et tog, som holdt på Helsingør Station. En patrulje kørte til stedet, hvor de vurderede, at manden var ude af stand til at tage vare på sig selv grundet beruselse, og han blev derfor taget med på politistationen for at sove rusen ud.


Færdselsuheld, Kgs. Lyngby
På Helsingørmotorvejen ved afkørsel 16 i nordlig retning skete der klokken 00.53 et færdselsuheld, idet føreren af bilen mistede herredømmet over sin bil i svinget på afkørslen og påkørte autoværnet. 

En ambulance passerede tilfældigvis ulykkesstedet og standsede for at hjælpe, og de kørte efterfølgende føreren af bilen til tjek på hospitalet.

Da bilen holdt uhensigtsmæssigt på afkørslen, blev der rekvireret hjælp til at fjerne den.


Brand i biler, Hillerød
Der indløb klokken 00.55 anmeldelse om, at to køretøjer stod udbrændte på en parkeringsplads øst for Sophiehaven. En patrulje kørte til stedet for at foretage brandundersøgelse, og de kunne konstatere, at der var tale om en Mercedes og en Porsche, samt at branden i de to biler formentlig var påsat.


Indbrud i forretning, Helsinge
Klokken 05.22 indløb der anmeldelse om, at der klokken 04.45 var indbrud i Butchers & Bicycles på Bomose Alle. To døre var forsøgt knust, og herefter skaffede gerningsmændene sig adgang til butikken ved at knuse et vindue i en dør til butikkens lager. En patrulje kørte mod stedet, men gerningsmændene var ikke at finde i området.

Der blev ved indbruddet umiddelbart ikke stjålet noget.
 
Indbrud anmeldt i Nordsjællands politikreds 13.-16. december 2019
