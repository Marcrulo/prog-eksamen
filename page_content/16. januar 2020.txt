Omfattende hærværk mod bil
Skævinge: En Citroen Berlingo, som holdt parkeret på Baunehøjen, har mellem tirsdag klokken 22.30 og onsdag klokken 07.15 været udsat for omfattende hærværk. Bilens ruder er blevet knust, alle dæk er punkteret, og der er tømt en pulverslukker i bilen.

Benzin stjålet fra bil
Stenløse: Fra en Peugeot, som holdt parkeret på Stationspladsen, er der tirsdag mellem klokken 07.50 og klokken 16.00 mellem 25 og 30 liter benzin. Tyven har ved tyveriet boret hul i benzintanken.

Bagdæk stjålet
Snekkersten: Fra en varebil, der holdt parkeret på Ved Skoven, er der mellem tirsdag klokken 20.00 og onsdag klokken 08.15 stjålet et bagdæk.

Metaller stjålet fra stålværk
Frederiksværk: Tirsdag aften klokken 23.15 er der stjålet messing, kobber og bronze fra et lager hos Dansteel. Tyveriet blev anmeldt onsdag klokken 08.53, og tyven har opbrudt en luge til et tankanlæg for at få adgang til metallerne.

Snød sig til udbetaling
Helsingør: En mand snød sig i weekenden til at få udbetalt penge på OK-tanken på Esrumvej. Manden kom lørdag eftermiddag mellem klokken 15.oo 0g 16.00 ind på tanke, hvor han fortalte ekspedienten, at han skulle have udbetalt et præmiebevis, som han havde fået udleveret dagen før. Ekspedienten kontaktede sin chef, som over telefonen talte med manden. Herefter fortalte manden, at der var blevet sagt god for udbetalingen, selvom det ikke var tilfældet, og fik således pengene udbetalt. Manden beskrives som dansk af udseende, 30 år og almindelig af bygning, lyst, kort hår, dansktalende og iført blå sweater samt mørk jakke. Tyveriet blev anmeldt onsdag klokken 12.38.

Forrude knust
Vedbæk: Mellem tirsdag klokken 16.00 og onsdag klokken 12.00 er forruden på en Fiat Doblo blevet knust, mens bilen holdt parkeret på Gøngehusvej.

Kørte uden kørekort
Frederikssund: En 45-årig mand fra Vallensbæk blev onsdag eftermiddag klokken 14.30 standset, da han kom kørende ad Frederikssundsvej. Her viste det sig, at han tidligere var blevet frakendt kørekortet, og han blev derfor sigtet for at køre uden førerret.

Dieseltank sprang læk
Hørsholm: En dieseltank på en varebil sprang onsdag eftermiddag mellem klokken 14.40 og 15.00 læk og var årsag til et dieselspild over en længere vejstrækning. Flere vogne fra brandvæsenet kørte ud og sørgede for, at der blev smidt sand og kattegrus på vejstrækningen, der begyndte på Rungstedvej og fortsatte ad Isterødvejen, Overdrevsvejen, Hillerødmotorvejens forlængelse til Helsingørsvejen i Helsinge. Bilens ejer kontaktede politiet og forklarede, at han var kørt over et bump på Rungstedvej, og det havde forårsaget lækket fra dieseltanken.

Tre narkobilister standset
Ølstykke: Tre narkobilister blev onsdag eftermiddag mellem klokken 14.40 og 15.24 standset, da de kom kørende ad Frederikssundsvej. Den første var en 35-årig mand fra Hvalsø, den anden var en 28-årig mand fra Frederikssund og den tredje var en 30-årig mand fra Høje Taastrup. De blev alle kørt til hospitalet, hvor de fik udtaget blodprøver, som skal fastlægge deres nøjagtige påvirkelsesgrad. 

Tricktyv i chokoladeforretning
Hillerød: En mand snød sig onsdag eftermiddag omkring klokken 17.00 til penge i Chokolademageriet i Helsingørsgade. Manden kom ind, tog noget chokolade og ville betale med en 500-krone seddel. Da ekspedienten rakte ham byttepengene, tog manden dem og chokoladen og forsvandt fra butikken uden at betale. Manden beskrives som mellemøstlig af udseende, 45-50 år, 165-168 cm høj, kraftig af bygning, brun i huden og med kort, sort hår. Han talte engelsk og var iført mørkt tøj.

Ild i container
Kgs. Lyngby: Onsdag aften klokken 19.53 blev der sat ild til en container på Lindegårdsskolen. Ingen personer kom til skade. Et vidne så en ung mand løbe fra stedet. Den unge mand beskrives som ca. 165 cm høj, iført blå/sort jakke og sort kasket. En patrulje kørte efterfølgende rundt i området for at se, om man kunne finde en person, som passede på beskrivelsen. Det lykkedes dog ikke.

39 bilister standset i kontrol
Hellerup/Humlebæk: I alt 39 bilister hilste omkring midnat på færdselspolitiet ved Strandvejen/Callisensvej i Hellerup og Fredensborgvej/Teglgårdsvej i Humlebæk. I Hellerup blev 30 bilister standset og alle havde orden i sagerne. I Humlebæk blev ni biler standset og her blev to bilister sigtet for lovovertrædelser. Den ene var en 29-årig mand fra Ruds-Vedby, som blev sigtet for at køre uden førerret, og den anden var en 23-årig mand fra Helsing, som blev sigtet for at køre bil, selvom han var påvirket af cannabis. Han blev kørt til hospitalet, hvor han fik taget en blodprøve, som skal fastlægge hans nøjagtige påvirkelsesgrad. 

Kvinde mistede livet ved brand
Birkerød: En 85-årig kvinde mistede natten til torsdag livet ved en brand i sin bolig på Teglporten. Anmeldelsen om branden kom klokken 00.37 og det vurderes umiddelbart, at branden er opstået som følge af rygning. Kvindens familie er underrettet om dødsfaldet.
 
Indbrud i privat beboelse anmeldt til Nordsjællands Politi 15. - 16. januar 2020
