Hærværk mod varebil
Hørsholm: En Peugeot Expert har mellem fredag eftermiddag klokken 14.00 og mandag morgen klokken 06.30 været udsat for hærværk, mens den var parkeret på Skovduevej. Bilens sidespejle er revet af og en parkeringssensor er blevet ødelagt.

Olietank tømt
Græsted: En olietank på en ejendom på Rosendalsvej er mellem lørdag klokken 12.00 og mandag klokken 11.20 blevet tømt for godt 1000 liter olie. Tyveriet er foregået ved, at et rør til tanken er klippet eller skåret over.

Taget for butikstyveri
Kgs. Lyngby: En 30-årig kvinde blev mandag eftermiddag klokken 14.35 taget for butikstyveri i Sport24 i Lyngby Storcenter. Kvinden havde stjålet en trøje og blev opdaget af en centervagt.

Læssemaskine stjålet
Frederikssund: En læssemaskine med en silograb er mellem fredag klokken 17.00 og mandag klokken 16.00 blevet stjålet fra et fællesareal på Byvej. 

Drenge begik hærværk
Birkerød: Nogle drenge begik mandag aften ved 19-tiden hærværk mod en børnehave på Frejasvej, hvor de blandt andet knuste nogle ruder. Da en patrulje kom til stedet, stak to drenge af. Den ene, der er en 14-årig fra Birkerød, blev imidlertid truffet i nærheden og havde svært ved at redegøre for, hvad han lavede. Det virkede ikke som om, at patruljens alvorssnak gjorde noget større indtryk på drengen. Hans mor blev kontaktet og orienteret om hans gøren og laden, og hun blev endvidere opfordret til at tage en adfærdsregulerende samtale med sin søn.

Stjal fra kasseapparat
Hillerød: En mand lavede klokken 19.20 mandag aften et såkaldt ”kassedyk” og stjal kontanter fra et kasseapparat i Føtex, hvorefter han løb ud af butikken i retning mod Herredsvejen. Manden var iført sort tøj og sort kasket.

Stjal slik og sodavand
Birkerød: En 16-årig ung mand blev mandag aften sigtet for butikstyveri i Netto i Teglporten. Den unge mand havde stjålet slik og sodavand fra forretningen.
 
Havde hash på sig
Ølstykke: En 18-årig mand fra Jyllinge og to 19-årige fra Ølstykke blev mandag aften omkring klokken 21.00 truffet af en patrulje på Rådhus Allé. Det viste sig, at de tre var i besiddelse af hash, hvilket de blev sigtet for.

Musik til ulempe
Hornbæk: Omkring fem unge spillede klokken 01.51 natten til tirsdag så høj musik i et sommerhus på Merkurvej, at politiet blev tilkaldt. De unge blev bedt om at skrue ned, så de omkringboede kunne få nattero.
 
Indbrud i privat beboelse anmeldt til Nordsjællands Politi 16. - 17. marts 2020
