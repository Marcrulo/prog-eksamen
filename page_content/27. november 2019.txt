Midterkonsol stjålet fra bil
Hellerup: En BMW, som holdt parkeret på Stigaardsvej, har mellem mandag klokken 20.00 og tirsdag klokken 08.10 fået stjålet midterkonsollen. Tyven har skaffet sig adgang til bilen ved at knuse en rude.

Pc’ere stjålet
Farum: Ved et indbrud hos Pensam er der mellem klokken 22.28 og 22.30 mandag aften stjålet flere bærbare pc’ere. De to mulige gerningsmænd beskrives som A: mand, almindelig af bygning, lys i hudfarve, iført sort jakke med hætte, hvid bluse, blå cowboybukser, sorte sko med et ukendt logo, samt en elefanthue og sorte handsker og medbringende en IKEA-pose, B: Mand, almindelig af bygning, iført en sort jakke, cowboybukser, sorte sko, og en elefanthue og sorte handsker. Medbragte en IKEA pose.

Rat stjålet fra biler
Helsinge: Tre Skodaer, som stod hos Seehosen Biler på Rundinsvej, har mellem klokken 00.06 og 00.20 natten til tirsdag fået stjålet deres rat. Tre hætteklædte personer er set på overvågningen fra stedet.

Lampe stjålet
Vedbæk: En designerlampe blev mandag eftermiddag omkring klokken 17.45 stjålet fra en villa på Vedbæk Strandvej. I forbindelse med indbruddet er der set en person iført kasket, pandelampe, hættetrøje og arbejdsbukser. 

Taske stjålet fra bil
Birkerød: En taske med diverse papirer er mellem klokken 18.00 og 19.00 blevet stjålet fra en Toyota, som holdt parkeret på Stationsvej. Tyven har skaffet sig adgang til bilen ved at knuse en siderude.

Ild i legehus og træ
Helsingør: Tirsdag aften klokken 21.45 gik der ild i et legehus i Julianelund. Ilden bredte sig til et træ, men det lykkedes brandvæsenet at få ilden under kontrol, inden den bredte sig yderligere. Branden er formentlig opstået i forbindelse med brug af nogle stearinlys.

Fest endte med uro
Allerød: En fest på Café Pillen på M D Madsensvej endte klokken 02.36 natten til onsdag med noget uro og uorden, da der opstod uenighed mellem nogle af festdeltagerne, som begyndte at skubbe til hinanden. Politiet fik dæmpet gemytterne og festdeltagerne blev sendt hjem.
 
