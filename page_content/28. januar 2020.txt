Elværktøj stjålet
Kgs. Lyngby: Fra en byggeplads på Diplomvej, er der mellem fredag klokken 17.00 og mandag klokken 05.45 sjålet elværktøj. Værktøjet var i nogle aflåste kasser i en bygning, der var under opførelse og derfor ulåst. Også fra en byggeplads på Jernbanebakken er der stjålet elværktøj samt andet værktøj. Her har gerningsmanden brudt en mandskabsvogn op og fundet nøglen til den container, hvor værktøjet lå. Dette tyveri er sket mellem fredag klokken 14.00 og mandag klokken 07.00.
 

Gammel ghettoblaster formentlig årsag til brand
Nærum: Mandag morgen klokken 08.11 udbrød der brand i vaskekælderen under et plejecenter Hegnsgården på Alleen i Nærum. Ingen kom til skade, og det formodes, at det var en elektrisk fejl på en gammel ghettoblaster, der stod på et bord ved siden af nogle vaskeklude, som var årsag til branden.


Mistænkelig mand kiggede ind i biler

Hellerup: En mand vakte mandag morgen ved ni-tiden mistanke, da han gik på Dæmringsvej og kiggede ind af ruderne på de parkerede biler. En 39-årig kvinde fra Hellerup ringede til politiet for at fortælle om den mistænkelige mand, som hun beskrev som dansk af udseende, 25-29 år, 170 cm høj med kort, brunt hår. Han var iført sorte jeans, sort dunjakke og sorte sko. En patrulje kom til stedet og kørte herefter rundt i området for at finde manden, som imidlertid var forsvundet fra området.
 
Hash fundet i klasselokale
Helsingør: Mandag morgen klokken 09.15 var narkohunde fra Nordsjællands Politi og medarbejdere fra politiets forebyggelsesenhed forbi Produktionsskolen på Fabriksvej. Her blev der fundet en mindre mængde hash, som var efterladt i et klasselokale. Nordsjællands Politis har et skærpet fokus på unge og euforiserende stoffer og besøger derfor jævnligt de forskellige ungdomsuddannelser i Nordsjælland.
 
 
Værktøj stjålet fra varebil
Helsingør: Fra en Ford Transit, som holdt parkeret på Rolighedsvej, er der mellem fredag klokken 14.00 og mandag klokken 07.00 stjålet et bajonetsav, en skruemaskine og en kabeltromle. Tyven har brudt en billås op for at skaffe sig adgang til bilen.


Forlygter stjålet 
Kvistgård: Forlygterne og motorhjelmen fra en Ford Transit, som holdt parkeret på Kongevejen, er mellem fredag klokken 16.00 og lørdag klokken 10.30 blevet stjålet. Tyveriet blev anmeldt mandag klokken 09.18.


Stjal øl
Ålsgårde: En 24-årig mand stjal mandag morgen klokken 06.52 to halv-liters øl fa Circle K på Krogebakke. Tyveriet blev anmeldt mandag klokken 09.19 og på baggrund af en beskrivelse af manden samt videoovervågning fra stedet, har politiet en formodning om, hvem gerningsmanden kan være.


Spiritus stjålet
Kgs. Lyngby: To kasser med spiritus blev mellem klokken 03.54 og 04.00 stjålet fra Irma på Stengårds Allé. Gerningsmændene har formentlig brudt en dør op for at skaffe sig adgang til forretningen. De beskrives ud fra overvågning på stedet som: A: Mand, almindelig af bygning, iført sort hættetrøje med hvidt logo på venstre bryst og hvid stribe langs begge ærmer, sorte bukser med grå stribe ned langs ydersiden af benet, sorte sko med gråt Nike-logo på ydersiden af vristen. B: Mand, almindelig af bygning, iført sort hættetrøje/jakke og blå elefanthue, grå/sorte handsker. Indbruddet blev anmeldt mandag klokken 09.34.


Hærværk på toilet
Gentofte: En eller flere gerningsmænd har mellem fredag eftermiddag klokken 15.00 og lørdag aften klokken 21.00 begået hærværk på et toilet i en kælder på Tværbommen. Her har der været sat ild til noget tøj, så der er brand- og sodskader på gulv og vægge. Hærværket blev anmeldt mandag klokken 10.46.


Ild i bil
Helsingør: Mandag formiddag klokken 11.44 udbrød der brand i en bil, der holdt på en parkeringsplads på Fenrisvej. Bilens fører havde kort tid forinden parkeret bilen for at handle, og da han kom tilbage og ville starte den, udviklede den så meget varme, at den brød i brand. 


Narkobilist uden kørekort
Veksø: En 20-årig mand fra Helsingør blev mandag klokken 12.56 standset på Frederikssundsvej og sigtet for narkokørsel samt kørsel uden førerret. Manden var påvirket og cannabis og havde ikke noget kørekort, men havde altså alligevel valgt at sætte sig bag rattet og køre.


Stjal fiskeolie
Allerød: En 46-årig mand blev mandag eftermiddag klokken 14.28 taget for at stjæle fiskeolie i Netto på Allerød Stationsvej. Da manden ikke havde nogen kendt adresse, kom en patrulje til stedet og sigtede ham for tyveriet. 


Narkopåvirket mand på knallert
Frederiksværk: En 53-årig mand uden fast adresse blev mandag eftermiddag sigtet for kørsel af et motordrevet køretøj under påvirkning af euforiserende stoffer samt spiritus. Manden kom klokken 14.43 kørende på knallert ad Vinderød Enghavevej.


Stjal øl og underbukser
Allerød: En 31-årig udenlandsk mand blev mandag aften klokken 18.34 taget for butikstyveri i Netto i Poppelgården. Her havde manden stjålet en ramme øl samt et par underbukser. Den 31-årige blev sigtet for tyveriet og fik en straksbøde.


Spritbilist standset
Kgs. Lyngby: En 39-årig udenlandsk mand blev mandag aften klokken 20.56 standset, da han kom kørende ad Christian X's Allé. Her viste en alkometertest, at hans promille var væsentligt over den tilladte, og han blev derfor sigtet for spirituskørsel og taget med på hospitalet, hvor en blodprøve skal fastlægge hans nøjagtige promille.


Gløder fra skorsten ramte tag
Gilleleje: Nogle gløder fra en skorsten ramte mandag aften klokken 21.18 taget på en villa i Kongsgaden. Der var tale om et ståltag og gløderne udviklede sig ikke yderligere. 


Spritbilist på Herredsvejen
Hillerød: En 29-årig mand fra Gilleleje blev mandag aften klokken 21.24 standset og sigtet for spirituskørsel, da han kom kørende på Herredsvejen. Manden blev kørt til hospitalet, hvor han fik taget en blodprøve, som skal fastlægge hans nøjagtige promille.


Mistænkelig stilladsklatrer
Allerød: En 58-årig kvinde så klokken 01.30 en mand, som kravlede op på et stillads ved en bygning på Engbuen. Det fandt hun så mistænkeligt, at hun ringede til politiet, som kørte ud til stedet og efterfølgende rundt i området dog uden, at det lykkedes at finde manden. Han beskrives som 18-22 år, ca. 180 cm høj, dansktalende, iført tætsiddende bukser, kort jakke og hue.


Cigaretter stjålet
Kgs. Lyngby: Ved et indbrud i Fakta er der mellem klokken 22.05 mandag aften og klokken 03.30 natten til tirsdag stjålet et større antal kartoner cigaretter. Gerningsmændene er formentlig kommet ind ved at bryde hoveddøren til forretningen op. På overvågningen fra stedet ses to personer, der beskrives som A: almindelig af bygning, iført sorte sko med hvid sål samt sorte bukser og hættetrøje. B: almindelig af bygning, iført sorte sko, bukser og hættetrøje med hvide firkanter på venstre underarm samt hvid streg om venstre skulder. 
 
Indbrud i privat beboelse anmeldt til Nordsjællands Politi 27. - 28. januar 2020
