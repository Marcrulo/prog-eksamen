Vold, Hornbæk
Ifølge en anmeldelse, som indløb klokken 11.37, sad en 18-årig mand fra Gilleleje klokken 03.00 sammen med tre venner i en bil på en parkeringsplads nær stranden, da en mand kom hen til dem og slog den ene af den 18-åriges venner. Den 18-årige gik derfor efter manden for at spørge, hvad han havde gang i, og her skubbede manden ham omkuld og tildelte ham et knytnæveslag i ansigtet og sparkede ham i hovedet flere gange. Endnu en medgerningsmand kom til og slog og sparkede også den 18-årige. En af den 18-årige mands venner kom ligeledes til stedet og fik stoppet overfaldet.

Manden beskrives som: dansk af udseende, 18-20 år, kraftig af bygning, hvid i huden med lyst kort hår. Iført grå trøje og brune bukser. Talte dansk.
 
Færdselsuheld, Stenløse
På Frederikssundsvej i sydøstlig retning skete der klokken 13.50 et færdselsuheld mellem to personbiler, som bevirkede, at kun et spor i en periode var farbart. Begge parter blev efterfølgende kørt på hospitalet til tjek. Der er på tidspunktet for døgnrapportens udgivelse ikke yderligere oplysninger om de involverede parter.
 
Tyveri af taske, Hornbæk
Klokken 14.19 indløb der anmeldelse om, at en 15-årig pige fra Holte havde fået stjålet sin taske på Det fedtede hjørne omkring klokken 01.00. Pigens veninder havde set to mænd forsvinde med den og havde forgæves forsøgt at råbe dem op, inden de forsvandt med tasken.

De to mænd beskrives som:
A: mand, ca. 18 år, lyst hår.
B: mand, ca. 18 år, rødt hår.
 
Kørsel i frakendelsestiden, Slangerup
En 46-årig mandlig bilist fra Stenløse blev klokken 16.50 standset af en patrulje på Hørup Skovvej. Manden kunne ikke fremvise et gyldigt kørekort, da han havde fået frakendt dette, og han blev derfor sigtet for kørsel i frakendelsestiden.
 
Butikstyveri, Helsingør
Klokken 18.45 blev det anmeldt, at en mand var blevet stoppet i Føtex på Stürups Plads, idet han havde stjålet varer fra butikken. En patrulje kørte til stedet, hvor det kunne konstateres, at manden, en 37-årig mand uden kendt adresse, havde stjålet blandt andet øl og tøj, og han blev derfor anholdt og sigtet for butikstyveri.
 
Kørsel uden førerret, Nivå
En 30-årig mandlig bilist blev standset på Niverød Kongevej klokken 20.35. Han kunne ikke fremvise et gyldigt kørekort og blev derfor sigtet for kørsel uden førerret.
 
Butikstyveri, Allerød
Klokken 20.51 blev en butikstyv tilbageholdt i Netto på Allerød Stationsvej. En patrulje kørte til stedet, hvor manden, en 40-årig uden kendt adresse, blev anholdt og sigtet for butikstyveri.
 
Eftersættelse af mand på ATV, Jægerspris
Klokken 21.08 eftersatte en patrulje en mand på en ATV på Barakvejen. Undervejs undkørte ATV’en, men klokken 21.45 blev manden standset af en anden patruljevogn på Hejrevej. Her kunne patruljen konstatere, at føreren, en 50-årig mand fra lokalområdet, var påvirket af alkohol og euforiserende stoffer. Han blev derfor anholdt og sigtet for spiritus- og narkokørsel, og ATV’en blev beslaglagt. En blodprøve blev udtaget med henblik på at fastslå de præcise omstændigheder vedrørende indtagelsen af alkohol og stoffer.
 
Mistænkeligt forhold, Vedbæk
Ifølge en anmeldelse, som indløb klokken 21.22 kørte en mand rundt i en bil på vejene omkring Henriksholms Alle og filmende husene. En patrulje kørte til stedet, men manden og bilen var ikke længere at finde i området.

Manden beskrives som: mand, mellemøstlig af udseende, 30-35 år, spinkel af bygning, brun i huden og med kort sort hår, lange bakkenbarter og skæg. Medbragte en smartphone med foldecover. Kørte i en sølvgrå Mercedes E-klasse, ældre model, rusten på den ene side.
 
Færdselsuheld, Allerød
På Frederiksborgvej skete der klokken 21.32 et færdselsuheld, idet en 19-årig mand fra Allerød kom cyklende på en el-cykel i nordlig retning af en dobbeltrettet cykelsti og nær Havrevænget påkørte en 74-årig kvinde fra Allerød, som kom gående. Den 74-årige kvinde kom ved færdselsuheldet alvorligt til skade og blev kørt med ambulance til hospitalet for behandling af sine skader. 

Politiets tekniske støtte blev efterfølgende tilkaldt for i samarbejde med bilinspektører at fastslå det præcise hændelsesforløb. Cyklen blev ligeledes indbragt med henblik på nærmere undersøgelser.
 
Vold, Hornbæk
Klokken 23.39 indløb der anmeldelse om tumult på Det Fedtede hjørne. En patrulje kørte til stedet, hvor en 48-årig mand fra Dronningmølle berettede, at han kort forinden var blevet tildelt et knytnæveslag i ansigtet af en anden mand på baggrund af en uoverensstemmelse. Patruljen afhørte begge parter med henblik på at fastslå det præcise hændelsesforløb. Den formodede gerningsmand, en 25-årig mand fra Gilleleje, kan formentlig se frem til at modtage en sigtelse for vold.
 
Forsøg på tyveri fra affaldsplads, Ålsgårde
Klokken 00.14 indløb der anmeldelse om, at en mand var blevet truffet på Skibstrup Affaldsplads, og at han formodentlig havde til hensigt at stjæle metal fra pladsen. En patrulje kørte til stedet, men i mellemtiden var manden undløbet hen over en nærliggende mark, og han var ikke at finde i området.
 
Uro og uorden, Hillerød
Ifølge en anmeldelse, som indløb klokken 00.19, var der netop opstået tumult mellem fire parter nær Hillerød Station. En patrulje kørte til stedet, hvor personerne blev truffet, og den ene af parterne blev sigtet for overtrædelse af ordensbekendtgørelsen.
 
Indbrud anmeldt den 26. - 29. juli 2019 i Nordsjællands politikreds
