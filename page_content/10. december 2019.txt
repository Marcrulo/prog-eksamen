Fyringsolie stjålet
Ølsted: Fra en olietank på en ejendom på Tuevej er der mellem søndag klokken 08.00 og mandag klokken 08.00 stjålet 440 liter fyringsolie.

Taget for butikstyveri
Virum: En 17-årig ung mand fra Holte blev mandag formiddag klokken 11. 15 sigtet for butikstyveri i Meny på Geels Plads. Den unge mand havde ifølge anmeldelsen lagt en energidrik og en kakaomæl i sin taske og forladt butikken uden at betale.

Ubuden gæst i to lejligheder
Gentofte: En mand forsøgte klokken 04.45 natten til søndag at bryde ind i en lejlighed på Springbanen. Han stak hånden gennem et åbent vindue og ramte en persienne, hvilket vækkede lejlighedens beboer, som råbte, at manden skulle forsvinde. Han forsvandt dog ikke langt væk, for umiddelbart efter brød han ind i en anden lejlighed i samme ejendom. Her sad lejlighedens 77-årig kvindelige beboer i sin seng og læste, da manden pludselig stod i hendes soveværelse og talte til hende. Hun råbte af ham, hvorefter han forsvandt. Manden beskrives som ca. 20 år gammel, ca. 160 cm. høj, spinkel af bygning, indisk af udseende, kort mørkt hår, brun i huden, iført hvid t-shirt, mørke bukser, mao-sko eller sko uden hårde såler. Han var velsoigneret og talte et sprog, der lød som urdu. Indbrudsforsøget og indbruddet blev anmeldt mandag klokken 12.19.

Indbrudstyv overrasket
Hellerup: En indbrudstyv blev klokken 12.41 mandag eftermiddag overrasket af en beboer i den villa, som han forsøgte at bryde op. Husets beboer, en 73-årgi kvinde, bankede imidlertid på en rude, hvilket fik tyven til at stoppe sit indbrudsforsøg og forsvinde fra stedet. Manden var ikke at finde, da en patrulje kom til stedet, men han beskrives som 27-30 år, dansktalende og iført grøn parkacoat.

Spritbilist standset
Kvistgård: En 41-årig mand fra Humlebæk blev mandag eftermiddag klokken 13.00 standset, da han kom kørende ad Hornbækvej. Manden blev sigtet for spirituskørsel og for at køre bil, selvom han tidligere var blevet frakendt førerretten.

Skulle møde pige, men blev overfaldet
Helsingør: En 16-årig ung mand blev mandag eftermiddag klokken 13.12 overfaldet i forbindelse med, at han skulle mødes med en pige. De to havde skrevet sammen og havde aftalt at mødes på Helsingør Station. Her mødte pigen p med en veninde og en mand, som ville tale med den 16-årige. De gik hen til Stengade, hvor manden overfaldt den 16-årige med slag, skub og spark, så han måtte en tur på skadestuen. Overfaldsmanden beskrives som udenlandsk af udseende, 16-18 år, 175-185 cm høj, almindelig af bygning, brun i huden, sort mellemlangt hår, iført sort dynejakke, mørkeblå jeans og sorte kondisko. 

Hærværk mod postkasse
Skævinge: En postkasse på Føllegårdsvej har mandag aften omkring klokken 19.05 været udsat for hærværk. Her er lågen på postkassen blevet sprængt i stykker.

Tyv opdaget af parkeringsvagt
Kgs. Lynby: En parkeringsvagt opdagede mandag aften klokken 20,36 en person, som havde stjålet en taske fra en bil i P-huset på Nørgaardsvej. P-vagten hørte en bilrude blive knust og så herefter tyven, som smed tasken fra sig og tog flugten, da p-vagten råbte ham an. Tyven beskrives som en mand, 170- 175 cm høj, almindelig af bygning, iført mørkeblå cowboybukser.

Truede sig til penge
Snekkersten: En mand truede sig mandag aften omkring klokken 22.00 til penge i Føtex Food i Snekkersten. Her gik manden op til kassen og truede sig verbalt til at få udleveret penge fra kassen. Herefter forsvandt manden fra stedet i ukendt retning. Manden beskrives som mellemøstlig af udseende, ca. 20-25 år, ca. 180-185 cm høj, almindelig af bygning. Iført en sort hættetrøje, sort kasket, sorte bukser og sorte sko. Han bar nogle mørke handsker. Han var maskeret og talte dansk med accent.

Stjal sodavand og chokoladebar
Hillerød: En mand stjal klokken 01.10 natten til tirsdag en sodavand og en chokoladebar i 7/11 på Søndre Jernbanevej, hvorefter han forsvandt fra stedet. Han beskrives som 25-30 år, 175-180 cm, spinkel af bygning, sort i huden. Han talte gebrokkent dansk og engelsk og var iført grå hættetrøje og sorte bukser.

Kørte uden kørekort
Esrumvej: En 37-årig mand fra Kvistgård blev klokken 03.07 natten til tirsdag standset, da han kom kørende ad Esrumvej. Manden blev sigtet for at køre bil, selvom han var påvirket af euforiserende stoffer og for at køre bil, selvom han ikke havde noget kørekort.
 
Indbrud i privat beboelse anmeldt til Nordsjællands Politi 9. - 10. december 2019
