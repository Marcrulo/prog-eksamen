Kørte uden kørekort
Lynge: En 40-årig mand fra Stenløse blev torsdag morgen klokken 09.00 standset, da han kom kørende ad Hillerødvej. Manden var tidligere blevet frakendt sit kørekort og blev derfor sigtet for at køre uden førerret. 

Spritbilist standset
Jægerspris: En 55-årig mand fra Jægerspris havde torsdag formiddag klokken 09.55 sat sig bag rattet, selvom han var påvirket af alkohol. Manden blev standset af en patrulje på Gammel Kulhusvej og sigtet for spirituskørsel.

Bord-bænke-sæt ødelagt
Farum: Er bord-bænke-sæt på Stavnholtskolen er mellem onsdag klokken 17.00 og torsdag klokken 08.45 blevet ødelagt.

Hærværk mod bil
Kgs. Lyngby: En 46-årig mand fra Nærum blev torsdag formiddag klokken 11.08 sigtet for hærværk ved at ridse en bil, som holdt parkeret på Jægersborgvej. Den 46-årige har nægtet forholdet.

Tricktyv på spil
Charlottenlund/Hellerup: Der er formentlig tale om den samme tricktyv, som har været på spil flere steder i løbet af torsdagen. Manden har blandt andet været i Nybolig klokken 11.40, hvor han på gebrokkent engelsk henvendte sig til en medarbejder for at få hjælp til at finde noget på et kort. Manden lagde kortet henover medarbejderens telefon samtidig med, at han lod som om, at han ville bruge hendes computer, og det lykkedes ham på den måde at stjæle hendes mobiltelefon. Manden beskrives som ca. 35 år, Ca. 170 cm høj med kort, sort hår, usoigneret og iført sorte cowboybukser og sort bluse med noget hvidt foran. Han talte gebrokkent engelsk. Der er kommet lignende anmeldelser fra 80days på Strandvejen i Hellerup, hvor der dog ikke blev stjålet noget, samt fra Pet Lux, hvor der blev stjålet en mobiltelefon.

Fik knytnæveslag i ansigtet
Gentofte: En 48-årig mand fra Skævinge blev torsdag formiddag klokken 11.30 slået med knytnæve i ansigtet, da han påtalte, at to mænd var i gang med at tage bøger op fra en container på genbrugspladsen på Ørnegårdsvej. Mændene beskrives som A: Mand, østeuropæisk af udseende, 45-50 år, 165-170 cm høj og muskuløs med kort, gråt hår. Han talte polsk og var iført blå T-shirt og mørkeblå arbejdsbukser. B: Mand, østeuropæisk af udseende, 60-65 år, 165-170 cm høj og kraftig med kort, gråt hår. Iført en rød trøje og mørke bukser.

Byttepenge stjålet
Frederiksværk: Der blev stjålet byttepenge, da en tyv mellem onsdag klokken 21.30 og torsdag klokken 14.15 brød ind i Halsnæs Pizza og Café på Åsebro. Tyven er kommet ind ved at bryde et vindue op.

Ridser og buler
Helsingør: To biler har mellem onsdag klokken 15.30 og torsdag klokken 08.40 været udsat for hærværk, mens de holdt parkeret på Svalevej. Den ene bil har fået en 50 cm lang ridse på venstre bagdør, mens den anden har fået en bule på ca. 15 cm i diameter.

Gasbrænder antændte tag
Dronningmølle: En 84-årig mand blev torsdag eftermiddag sigtet for overtrædelse af Beredskabsloven. Manden havde benyttet en ukrudtsbrænder i tagrenden på sit hus i Liebmanns Have, og i den forbindelse gik der ild i taget. Den 84-årige var selv i gang med at forsøge at slukke ilden med en haveslange, da brandvæsenet kom. Ingen kom til skade ved branden, som ikke havde bredt sig yderligere.

Spritbilist standset
Frederikssund: En 54-årig mand fra Frederikssund blev torsdag aften klokken 18.17 standset, da han kom kørende ad J. F. Willumsens Vej. Her viste det sig, at han havde en promille over det tilladte og han blev derfor sigtet for spirituskørsel og taget med til hospitalet for at få taget en blodprøve, som skal fastlægge hans nøjagtige promille.

Spritbilist uden kørekort
Gilleleje: En tår over tørsten og et frakendt kørekort forhindrede ikke en 33-årig mand fra Gilleleje i at sætte sig bag rattet og køre. Han blev imidlertid standset klokken 01.11 af en patrulje på Gilleleje Strandvej og sigtet for spirituskørsel og for at køre uden kørekort.
 
Indbrud anmeldt til Nordsjællands Politi 27. - 28. juni 2019
