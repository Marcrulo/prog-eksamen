Forlygter og fartalarm stjålet
Dronningmølle: Søndag nat klokken 03.00 blev forlygterne og en fartalarm stjålet fra en Porsche Panama, som holdt parkeret i Strandkrogen. Vidner har set to mænd, der beskrives som A: dansk af udseende, 25-30 år, 190-205 cm høj og muskuløs af bygning, brunt, kort hår, iført sort hættetrøje og mørke jeans. B: dansk af udseende, 25-30 år, 185-195 cm høj og muskuløs af bygning med kort, brunt hår. Iført sort hættetrøje og mørke jeans. 

Hærværk mod bil
Helsingør: En Fiat Tipo, som holdt parkeret på H. C. Andersens Vej, har lørdag aften omkring klokken 23.30 været udsat for hærværk. En ukendt gerningsmand har beskadiget biles front.

Airbag og forlygter stjålet
Vejby: Ved at knuse en siderude har en tyv mellem lørdag klokken 23.30 og søndag klokken 09.30 skaffet sig adgang til en Mercedes, som holdt parkeret på Store Orebjergvej, og herfra stjålet airbag og forlygter.

Rude knust og dæk punkteret
Hundested: En knust bagrude og et punkteret dæk. Det var det syn, der mødte  ejeren af en Suzuki Wagon, som holdt parkeret på Søndergade. Hærværket er sket mellem klokken 01.30 og 02.30 natten til søndag.

Stjal taske med dankort og kode
Fredensborg: To kvinder og en mand stjal lørdag eftermiddag en taske i forretningen Franci. Tasken lå i en skuffe og indeholdt blandt andet en pung med flere betalingskort. Det lykkedes tyvene at hæve et større beløb på det ene dankort, da de fandt koden, som var skrevet ned og lå i tasken.

Kørte uden kørekort
Hundested: En 59-årig mand fra Hundested blev søndag klokken 13.15 sigtet for at køre uden kørekort, da han blev standset i en bil på Mælkevejen.

Brandvæsenet slukkede bål
Skibby: Brandvæsenet og politi rykkede søndag eftermiddag klokken 15.26 ud til Gammel Stationsvej, hvor en bål var gået over gevind. Der var således ild i nogle træer op ad en bygning, ligesom en nabo til stedet havde smidt fire polyesterhynder på bålet. Bålet blev slukket og ejeren af ejendommen blev siftet for overtrædelse af Beredskabsloven, da han ikke havde sørget for, at der blev ført tilsyn med bålet.

Gløder satte ild i skur
Allerød: En balje med gløder fra et daggammelt bål var søndag eftermiddag årsag til, at der gik ild i et skur på Kløvervej. Her havde en 59-årig mand sat baljen med gløder ind i skuret i den tro, at de var slukkede. Det var de imidlertid ikke og antændte skuret. Det lykkedes nogle naboer at slukke ilden og skaderne begrænsede sig til skuret og de ting, der stod deri. Den 59-årige blev sigtet for overtrædelse af Beredskabsloven.

Kørte med alkohol og narko i blodet
Hillerød: En 29-årig mand fra Hillerød blev søndag aften klokken 17.35 sigtet for at køre bil, selvom han var påvirket af både alkohol og euforiserende stoffer. Den 29-årige havde heller ikke kørekort og fik derfor også en sigtelse for kørsel uden førerret. Manden blev standset af en patrulje på Slangerupgade.

Sigtet for at stjæle bælte
Helsinge: En 64-årig mand fra Helsinge blev søndag aften klokken 19.30 sigtet for butikstyveri. Manden havde angiveligt taget et bælte på i prøverummet i Kvickly, men ikke betalt for det. 

Kontrovers om parkeret bil
Lynge: To mænd kom søndag aften klokken 20.30 op at toppes over, at den ene havde parkeret sin bil på Nørre Herlev Vej, så den holdt til ulempe for den anden. Der var tale om en 37-årig mand fra Lynge og en 51-årig mand fra Roskilde. Kontroversen udviklede sig til noget tumult og skubberi, ingen af de to mænd kom dog alvorligt til skade. 

Bad om cigaret – fik stjålet mobiltelefon
Espergærde: En 16-årig dreng fra Espergærde fik søndag aften klokken 23.48 stjålet sin mobiltelefon ved Espergærde Station. Her havde han spurgt to personer, om de havde en cigaret, hvorefter de to optrådte så truende overfor den 16-årige, at han følte sig nødsaget til at give dem sin mobiltelefon. De to mænd forsvandt efterfølgende ind i toget på stationen. Den ene beskrives som en meget høj mand, 20-25 år med karseklippet hår og 10-20 cm langt ”gedeskæg”. Han var iført baggy bukser.

Kørte uden kørekort
Frederikssund: En 21-årig mand fra Svinninge blev klokken 00.10 natten til mandag standset, da han kom kørende ad J. F. Willumsens Vej. Her viste det sig, at han ikke havde noget kørekort, og han blev derfor sigtet for kørsel uden førerret.

Forlygter stjålet
Charlottenlund: Fra en Porsche Cayenne er der mellem søndag klokken 17.00 og mandag morgen klokken 06.30 stjålet et sæt forlygter. Bilen holdt parkeret på Parkvænget, da tyveriet skete.

Dæk og fælge stjålet
Hundested: En Audi har mellem søndag klokken 20.15 og mandag morgen klokken 07 fået stjålet alle fire dæk og fælge, mens den stod parkeret på Gråstenvej. I forbindelse med tyveriet har gerningsmanden – eller gerningsmændene – klodset bilen op på fire mælkekasser.
 
Indbrud anmeldt til Nordsjællands Politi 21. - 24. juni 2019
