Mistænkelige knald
Helsingør: Torsdag morgen klokken 05.54 blev tre mistænkelige knald, som blev hørt i området ved Tårnhøjvej anmeldt til politiet. Området blev undersøgt, og det viste sig, at der umiddelbart var tale om løse skud fra en gaspistol, da der blev fundet tre hylstre fra gaspatroner.

Rat og forlygter stjålet
Hellerup: Fra en BMW, som stod parkeret på Egebjerg Allé er der mellem onsdag klokken 17.30 og torsdag klokken 07.50 stjålet rat, airbags, forlygter og integreret navigation. Tyven har skaffet sig adgang til bilen ved at knuse en rude. Også en bil, der holdt parkeret på Rebekkavej har fået stjålet rattet. Her var der tale om en Mercedes og dette tyveri er sket mellem onsdag klokken 22.00 og torsdag klokken 07.15.

Måleudstyr stjålet
Helsingør: Fra en Renault varebil er der mellem onsdag klokken 19.00 og torsdag klokken 06.50 stjålet måleudstyr. Bilen holdt parkeret på Pinjevej og tyveriet blev anmeldt torsdag klokken 08.22.

Værktøj stjålet
Kokkedal: Fra en Ford Transit er der mellem onsdag klokken 22.00 og torsdag klokken 08.00 stjålet diverse el- og batteriværktøj. Tyven har skaffet sig adgang til bilen ved at lave et hul i den ene skydedør.

Dæk og fælge stjålet
Virum: Fire aluminiumsfælge med dæk er mellem onsdag klokken 12.00 og torsdag klokken 08.00 blevet stjålet fra en Mercedes, som holdt parkeret på Sorgenfri Torv. I forbindelse med tyveriet er bilen blevet sat på mælkekasser.

Alkoholpåvirket knallertkører
Tikøb: Torsdag formiddag klokken 12.20 blev en 25-årig mand fra Helsingør standset, da han kom kørende på knallert ad Gurrevej. Her viste det sig, at han var påvirket af alkohol, og han blev derfor sigtet for spirituskørsel og taget med for at få taget en blodprøve, som skal fastlægge hans nøjagtige promille.

Tricktyve stjal pelse
Hellerup: To tricktyve stjal torsdag formiddag ved 11-tiden to pelse fra Butik Susanne Rohrmann. Tyvene, en mand og en kvinde, kom ind i forretningen, hvor de begyndte at kigge på nogle tørklæder. Mens manden forsøgte at forhandle om prisen, gik kvinden rundt i forretningen. De to beskrives som A: mand, 50-55 år, 175-180 cm, ikke dansk, spinkel af bygning, mørkebrunt hår, iført lille paisley halstørklæde, hudfarvet Moncler-jakke på, lys ternet sixpence, lignede skuespiller Ben Kingsley, talte engelsk med udefinebar accent, B: kvinde, 45-50 år, 170-175 cm høj, østeuropæer, spinkel af bygning, langt mørkt hår sat op i en knold, iført lysebrun trenchcoat.

16-årig pige kom til skade i ulykke
Stenløse: En 16-årig pige fra Jyllinge blev torsdag eftermiddag kørt til hospitalet efter hun var kommet til skade i en trafikulykke i krydset Frederikssundvej/Krogholmvej. Bilen var passager i en bil, der blev ført af en 18-årig mand fra Jyllinge. Ulykken skete i forbindelse med et venstresving i krydset, hvor de blev ramt af en modkørende bil, der blev ført af en 32-årig mand fra Frederiksværk.

Kølerhjelm og lygter stjålet fra varebil
Fredensborg: Fra en VW varebil, der holdt parkeret på Præstemosevej, er der mellem onsdag klokken 16.00 og torsdag klokken 15.30 stjålet kølerhjelm, lygter, kofanger og front.

Mulige tricktyve på spil
Gentofte: Torsdag eftermiddag var mulige tricktyve på spil i en lejlighed på Tværbommen. Her ringede de på døren hos en 98-årig kvinde og bad om at se de piller, som hun fik. Men den 98-årige lod dem ikke komme videre ind i lejligheden og bad dem i stedet om at forlade hendes bolig. De to beskrives som 
A + B: Kvinde, afrikansk af udseende, 18-20 år, 165 cm høj og almindelig af bygning, sort i huden, mellemlangt sort hår, talte dansk med accent, iført mørk jakke med pelskrave. C: Mand, afrikansk af udseende, 30-40 år, 170 cm høj, almindelig af bygning, sort, kort hår, iført mørkt tøj. 

Flere kom til skade ved harmonikasammenstød
Farum: Flere personer blev torsdag eftermiddag omkring klokken 16.00 impliceret i et harmonikasammenstød på Hillerødmotorvejen, hvor tre biler stødte sammen. Fire personer blev efterfølgende kørt til tjek på skadestuen.

Narkobilist havde glemt kørekort
Snekkersten: En 20-årig mand fra Helsingør blev klokken 20.45 torsdag aften standset af en patrulje på Skibsegen. Her viste det sig, at han kørte bil, selvom han var påvirket af euforiserende stoffer og havde glemt at få sit kørekort med. Han blev derfor sigtet for begge dele.

Hærværk mod restaurant
Kgs. Lyngby: En ukendt gerningsmand har klokken 01.37 natten til fredag kastet to fliser gennem ruden til restaurant India Royal på Lyngby Hovedgade.
 
Indbrud anmeldt i Nordsjællands politikreds 24.-25. oktober 2019
