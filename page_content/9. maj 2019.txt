Bil udsat for hærværk
Hellerup: En Porsche, som holdt parkeret på Rygårds Allé, er mellem tirsdag klokken 08.30 og onsdag klokken 06.45 blevet udsat for hærværk. Ukendte gerningsmænd har skåret bilens højre bagdæk op.

Værktøj stjålet fra varebil
Fredensborg: Fra en Fiat Ducato, som holdt parkeret på Svanestien, er der mellem tirsdag klokken 16.00 og onsdag klokken 08.00 stjålet diverse elværktøj. Tyven har opbrudt bilens bagklap for at skaffe sig adgang til tingene.

Forsøgte at flygte fra politiet
Gentofte: En 24-årig mand forsøgte onsdag formiddag klokken 10.29 at flygte fra politiet i forbindelse med et indbrud i en villa på Herredsvej. Den 24-årige hoppede ud af et vindue og kom til skade i faldet. Han måtte derfor en tur på skadestuen inden han blev taget med til afhøring på politistationen. Det skal nu vurderes, om han skal fremstilles i grundlovsforhør.

Mulig tricktyv på spil
Hørsholm: En mulig tricktyv var onsdag eftermiddag på spil i Hørsholm. Her ringede en kvinde klokken 13.15  på hos en 89-årig kvinde på Bakkehave og fortalte, at hun var fra hjemmeplejen og gerne ville stille nogle spørgsmål. Den 89-årige lukkede kvinden selv, selvom hun ikke kunne fremvise id fra hjemmeplejen. Det lykkedes formentlig ikke kvinden at stjæle noget. Hun beskrives som 40 år, 160-165 cm høj, kraftig af bygning, hvid i huden, sort hår, iført lyse bukser og en cremefarvet poncho. Hun talte dansk med udenlandsk accent. 

Dæk og fælge stjålet
Holte: Fra en Mercedes, der hold parkeret på Søllerød Park, er der mellem tirsdag klokken 22.00 og onsdag klokken 06.45 stjålet dæk og fælge. Bilen var i forbindelse med tyveriet sat op på mælkekasser.

Lasermåler stjålet
Hillerød: En laseropmåler og et tilhørende stativ er onsdag klokken 13.25 blevet stjålet fra en byggeplads på Carlsbergvej. I forbindelse med tyveriet er der set en mand iført hue med kvast, sort hættetrøje og sorte bukser cykle fra stedet på en sort damecykel. Han cyklede i nordlig retning ad Carlsbergvej.

Spritbilist uden kørekort standset
Skibby: En 53-årig mand fra Snertinge blev onsdag eftermiddag klokken 14.50 standset, da han kom kørende ad Bygaden. Manden havde tidligere fået frakendt kørekortet og var tillige påvirket af spiritus udover det tilladte. Han blev derfor sigtet for kørsel uden førerret samt spirituskørsel og taget med på sygehuset for at få taget en blodprøve, der skal fastlægge hans nøjagtige promille.

Ramte cyklist
Hellebæk: En 55-årig mand fra Gilleleje blev onsdag eftermiddag klokken 15.42 ramt af en bil, der kom kørende i krydset Nordre Strandvej/Krogebakke. Bilen blev ført af en 71-årig mand fra Ålsgårde, som påkørte cyklisten i forbindelse med et højresving.

Dreng slået med knytnæve
Birkerød: En 11-årig dreng fra Birkerød blev onsdag aften slået med knytnæve i hovedet af en ukendt mand. Episoden skete i Birkerød Hallerne, hvor den 11-årige var til håndboldkamp. I pausen gik han udenfor til en vandpost, hvor manden kom forbi og gav ham et knytnæveslag i hovedet. Manden beskrives som 30-40 år, 170-180 cm høj med kort, karseklippet, mørkt hår og skægstubbe. Han var iført mørkeblå fleecejakke og mørkegrå bukser.

Stjal is fra forretning
Kokkedal: En 19-årig udenlandsk mand stjal onsdag aften klokken 19.33 18 Ben & Jerry is fra Føtex på Egevangen. Manden havde kommet isene i en rygsæk og da han forlod butikken, blev han standset af en butiksdetektiv.

Narkobilist uden kørekort
Frederiksværk: En 16-årig mand med ukendt adresse blev onsdag aften standset, da han kom kørende ad Thordsvej. Den 16-årige blev sigtet for at køre uden kørekort, være i besiddelse af en mindre mængde narkotika og i øvrigt køre bil, selvom han var påvirket af cannabis. En blodprøve skal nu fastlægge hans nøjagtige påvirkelsesgrad.

Pung stjålet fra bil
Hellerup: En pung indeholdende diverse betalingskort samt kontanter er blevet stjålet fra en Peugeot, som holdt parkeret på Sankt Peders Vej. Tyveriet er sket onsdag mellem klokken 16.15 og 17.00.

Fotografering førte til vold

Tikøb: Onsdag aften klokken 21.10 blev en 56-årig mand fra Tikøb tildelt et slag på venstre kind af en anden mand, da de 56-årige ville fotodokumentere nogle paller, som stod til gene på Cypresvej. I forbindelse med sagen er en 48-årig mand fra Helsingør blevet sigtet.
 
Indbrud anmeldt til Nordsjællands Politi 8. - 9. maj 2019
