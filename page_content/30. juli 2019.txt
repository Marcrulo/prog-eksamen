Forsøg på røveri, Kgs. Lyngby
En 68-årig kvinde fra Bagsværd kom klokken 9.30 gående ad Lyngby Hovedgade, da en mand på cykel stoppede op og på engelsk udtalte, at hun skulle give ham sine penge. Han steg herefter hurtigt af cyklen og slog kvinden i panden med flad hånd, så hun væltede bagover. Derpå forsvandt manden fra stedet på sin cykel.

Manden beskrives som: østeuropæisk af udseende, 25-33 år, ca. 180 cm, almindelig af bygning, hvid i huden med kort sort hår. Talte engelsk.
 
Fører stak af efter påkørsel, Hillerød
Klokken 10.20 blev en 30-årig kvindelig bilist fra Skævinge påkørt bagfra, da hun skulle svinge tilhøjre i lyskrydset nær Bauhaus på Industrivænget. Da kvinden steg ud for at få oplysninger fra føreren af det andet køretøj, kørte vedkommende fra stedet.

Føreren beskrives som: kvinde med langt hår. Kørte i en sort Opel stationcar.
 
Tyveri, Kgs. Lyngby
Da en 71-årig mand fra lokalområdet klokken 11.35 stod og læste et opslag på Lyngby Station, mens han ventede på toget mod Jægersborg, kom en mand forbi og stjal den 71-åriges stofpose, som stod på bænken ved siden af ham.

Manden beskrives som: solbrændt, 30-40 år. Iført sort tøj. 
 
Kørte uden førerret i brugsstjålet bil, Nivå
En 26-årig mand fra Kokkedal blev klokken 12.05 standset af en patrulje på Niverød Kongevej, idet han kørte i en brugsstjålet bil. Ligeledes kunne han heller ikke fremvise et gyldigt kørekort, da han ikke havde generhvervet det, og han blev derfor sigtet for begge forhold.
 
Træpaller stjålet fra lager, Kvistgård
Mellem fredag klokken 00.00 og mandag klokken 10.00 blev trådhegnet ved Signal tøjlager på Bøgeskovvej klippet op, og fra stedet blev der stjålet et større antal træpaller.
 
Kørsel i frakendelsestiden, Frederikssund
Klokken 14.25 blev en 29-årig mandlig bilist fra Jægerspris standset af en patrulje på Frederikssundsvej. Han havde fået frakendt førerretten og blev derfor sigtet for kørsel i frakendelsestiden.

Det samme gjorde sig gældende for en 53-årig mand, som kom kørende på J.F. Willumsens Vej klokken 14.55, og han blev derfor også sigtet for kørsel uden førerret.
 
I besiddelse af euforiserende stoffer, Frederikssund
Klokken 15.30 standsede en patrulje en gruppe unge mennesker, som befandt sig ved tennisklubben på Kalvøvej. Her konstaterede patruljen, at to mænd fra gruppen, en 16-årig fra Frederikssund og en 16-årig fra Jægerspris, var i besiddelse af henholdsvis en mindre mængde hash og en joint, og de blev derfor begge sigtet for besiddelse af euforiserende stoffer.
 
Var utilfreds med sin is og truede med tæsk, Gilleleje
Klokken 15.45 udtrykte en mandlig kunde i havnegrillen Speedys sin utilfredshed med den is, han havde købt ved at true personalet med tæsk og kaste isen efter dem. Ifølge anmeldelsen blev manden sur, da han skiftede mening om hvilken is, han ville have, da han havde købt den, og fik at vide, at det var for sent at skifte mening.

Manden beskrives som: 20-30 år, ca. 200 cm, kraftig af bygning, dansk af udseende, lys i huden, brunt kortklippet hår og med brunt langt fuldskæg. Iført grå t-shirt. 
 
Færdselsuheld, Frederikssund
Klokken 16.29 skete der et færdselsuheld på Frederikssundsvej nær Græse Skolevej, idet en 67-årig kvindelig cyklist fra lokalområdet kørte ud foran en 38-årig mandlig bilist fra Hundested, hvorved hun blev påkørt. Den 67-årige kvinde blev efterfølgende kørt med ambulance til hospitalet, idet hun muligvis havde brækket hoften.
 
Mistænkeligt forhold, Farum
Klokken 16.41 indløb der anmeldelse om, at en mand gik rundt på Jernbanevej og kiggede på de parkede cykler, tog billeder af dem og undersøgte dem nærmere. En patrulje kørte til stedet, men manden var ikke længere at finde i området.

Manden beskrives som: 30-40 år, ca. 175 cm, mørk i huden og med kort mørkt hår. Iført stribet hvid/mørk bluse, mørkeblå t-shirt og grå jeans.
 
Færdselsuheld, Birkerød
Klokken 16.53 skete der et færdselsuheld på Kajerødvej, da en 90-årig mandlig bilist fra Birkerød kom kørende i nordøstlig retning og pludselig fik et ildebefindende og mistede herredømmet over sin bil, hvorved han snittede et træ. Føreren blev efterfølgende fragtet til hospitalet for behandling.
 
Tyveri fra forretning, Kokkedal
Klokken 18.20 stjal en mand fra Jem & Fix ved Kokkedal Industripark to terrassevarmere samt et spabad. Han kørte derfra i en bil, som holdt og ventede med flere personer i.

Manden beskrives som: 30-35 år, ca. 180 cm og slank. Iført skovmandsskjorte og cowboyshorts. Talte dansk.
 
Mistænkeligt forhold, Birkerød
Klokken 19.44 indløb der anmeldelse om, at der blev hørt skud ved Tornestien nær tilkørslen til Tornevangsvej. Flere patruljer kørte til stedet for at undersøge forholdet nærmere, og det måtte efterfølgende konstateres, at der formentlig havde været tale om affyring af et kanonslag.
 
Narkokørsel, Farum
Klokken 21.20 blev en 23-årig mandlig bilist fra Stenløse standset på Paltholmvej. Her viste et narkometer, at han havde kørt bil, mens han var påvirket af euforiserende stoffer, og han blev derfor sigtet for narkokørsel.
 
Kørsel uden førerret, Hørsholm
På Helsingørmotorvejen ud for afkørsel 14 blev en 31-årig mandlig bilist uden kendt adresse standset af en patrulje klokken 22.30. Han havde ikke erhvervet sig førerret og blev derfor sigtet for dette.
 
Overraskede mand i sin entre, Gilleleje
Klokken 22.55 overraskede en 67-årig kvinde en mand i entreen i hendes hus på Niels Jensens Vej. Han var tilsyneladende kommet ind ad hoveddøren, som kvinden havde glemt at lukke. Da han så kvinden, blev han forskrækket og skyndte sig fra stedet.

Manden beskrives som: ca. 175 cm, solbrændt, kronraget og med tatoveringer. Iført sort tanktop.
 
Brand i biler, Frederiksværk
Klokken 00.56 blev to biler udsat for forsætlig brandstiftelse på Allegade ud for krydset ved Valseværksgade, idet en ung mand blev set hælde benzin ud over dem. Da bilerne brød i brand, løb han fra stedet i vestlig retning. Politi og brandvæsen kørte til stedet, hvor branden blev slukket, og der blev søgt efter gerningsmanden, som dog ikke længere vat at finde i området.

Manden beskrives som: 16-17 år, spinkel af bygning, 165-175 cm. Iført sorte bukser og gråt tøj med hætte samt hvid kasket.
 
Spirituskørsel, Helsinge
Klokken 01.15 blev en 35-årig kvindelig bilist fra Søborg standset på Kirkebådsvej. Et alkometer viste, at hun havde kørt bil med en promille over det tilladte, og hun blev derfor anholdt og sigtet for spirituskørsel. En blodprøve skal nu fastslå den præcise promille.
 
Mistænkeligt forhold, Hellerup
På Mantziusvej konstaterede en 48-årig mandlig beboer klokken 03.37, at to unge mænd standsede deres bil, en Citroën, muligvis Picasso, foran hans hjem og gik rundt på vejen, hvor de tog i de parkerede bilers døre for at se, om de var åbne. En patrulje kørte til stedet for at kigge efter de to unge mænd, men de var ikke længere at finde i området.

Også på Gardes Alle klokken 03.52 blev to unge mænd set, da en 54-årig kvindelig beboer opdagede, at en mand kom løbende ud fra hendes indkørsel, mens en anden mand var inde i naboens bil, som stod ulåst. De kørte fra stedet i en lille mørk bil. Også her kiggede en patrulje efter mændene, men de var ikke længere i nærheden.

Nordsjællands Politi kan ikke afvise, at der er forbindelse mellem de to episoder.
 

Indbrud anmeldt den 29. - 30. juli 2019 i Nordsjællands politikreds
