Sparkede til bil
Hillerød: To unge mænd sparkede og slog søndag morgen til en bil, som blev ført af en 39-årig mand fra Hillerød. Manden kom kørende ad Hillerødholmsvej, hvor de to mænd stod ved siden af en taxa sammen med to kvinder og fyldte hele kørebanen. Da det lykkedes den 39-årige at køre forbi de unge, sparkede den ene til hans bil, mens den anden slog på bilruden med en knytnæve.

Rude til isbutik knust
Helsingør: En rude til Brostræde Is er søndag klokken 09.50 blevet knust af en ukendt gerningsmand, som har smidt en sten på godt 7 cm i diameter gennem ruden.

Indbrud i motorcykelklub
Helsingør: Søndag formiddag brød en tyv ind hos motorcykelklubben 777 i Sct. Anna Gade og stjal et større antal cigaretpakker. I forbindelse med tyveriet er et person med følgende signalement blevet registreret på stedets videoovervågning: Ukendt køn, 170-185 cm høj, almindelig af bygning, iført mørke træningsbukser med tre hvide striber - muligt Adidas, grå/lilla træningstrøje med hvide tynde
stafferinger langs armene (ikke Adidas) og sorte sko. Vedkommende havde en grøn/blå stribet sok på hånden, der fungerede som en handske, var maskeret med en lyseblå hue med sort staffering og hvid skrift på toppen og medbragte en rød pose fra Bauhaus. 

Spritbilist standset
Jægerspris: En 44-årig mand fra Jægerspris blev søndag klokken 12.00 standset, da han kom kørende ad Møllevej. Her viste alkometeret, at han havde en promille, der var højere end tilladt, og manden blev derfor sigtet for spirituskørsel og taget med for at få taget en blodprøve, som skal fastlægge hans nøjagtige promille.

Røveri mod vaskeri
Frederiksværk: En mand begik søndag eftermiddag røveri mod et vaskeri på Vinderød Skov. Her kom en mand ind og spurgte, om han kunne få lov til at veksle 500 kroner til brug på vaskeriet. Da en 85-årig mand, som var på arbejde på vaskeriet, ville veksle pengene og derfor åbnede pengeskabet, blev han slået i ansigtet og fik taget halsgreb på sig af den ene gerningsmand, mens en anden stjal penge fra pengeskabet. De to gerningsmænd kørte derefter fra stedet i en mørk bil. Gerningsmændene beskrives som A: Mand, 35-40 år, 170-175 cm høj og kraftig af bygning med kort, brunt hår. Han talte dansk med accent. B: Mand, 35-40 år, 180-185 cm høj og almindelig af bygning med kort hår. Oplysninger til sagen kan gives til Nordsjællands Politi på telefon 114.

Uheld lukkede motorvejsforlængelse
Hillerød: Hillerødmotorvejens forlængelse var søndag eftermiddag spærret fra omkring klokken 17.00 og en halv times tid. Årsagen var, at to biler var stødt sammen og der efterfølgende lå en del vragdele på stedet. Den ene bil blev ført af en 74-årig mand fra Frederiksberg, og den anden bil blev ført af en 34-årig mand fra Hillerød. Ingen af de implicerede kom alvorligt til skade ved sammenstødet. 

Cypres stjålet fra havecenter
Birkerød: Fra Dit Havecenter er der mellem lørdag klokken 16.00 og søndag klokken 09.00 stjålet en cypres. Tyven har skaffet sig adgang ved at klippe en lås til et drivhus over.

Gløder antændte haveaffald
Græsted: En 46-årig kvinde blev søndag aften sigtet for overtrædelse af Beredskabsloven, da der gik ild i noget haveaffald i hendes have. Kvinden havde smidt noget aske ud i sin have, men da der stadig var gløder i asken blev et areal på godt 30*2 m2 i hendes have antændt og brandvæsenet måtte ud for at slukke ilden.

Fuld knallertkører standset
Humlebæk: En 40-årig udenlandsk mand blev lørdag aften standset, da han kom kørende på knallert på Humlebæk Strandvej med en promille, der var højere end den tilladte. Manden blev anholdt og taget med på hospitalet, hvor han fik taget en blodprøve, som skal fastlægge hans nøjagtige promille.

Tricktyve stjal kontanter
Græsted: Det lykkedes søndag aften klokken 19.33 to gerningsmænd at stjæle et kontaktbeløb fra Rema på Vestvej. Her kom de ind i forretningen og mens den ene distraherede ekspedienten, stjal den anden kontanter fra kassen, hvorefter de forsvandt fra stedet.

Vågnede ved larm fra tyve
Gentofte: En beboer på Vemmetofte Allé vågnede klokken 02.18 natten til mandag ved noget larm, der kom fra hans bil. Da han kiggede ud, hørte han to personer, hvoraf den ene sagde ”der kommer nogen”, hvorefter de løb fra stedet. Ved nærmere eftersyn af bilen vidste det sig, at de to personer havde brudt ind og stjålet airbag, instrumentbræt og navigation. De kom dog så hovedkulds af sted, at de glemte en del af deres værktøj på stedet. Der er ikke andet signalement af de to end, at de talte dansk uden accent.
 
Indbrud anmeldt til Nordsjælland Politi 12. - 15. juli 2019
